<!DOCTYPE html><html lang="tr"><head><meta charset="UTF-8"><title>Document</title></head><body><h1>Abhazya’nın fethi</h1><a href='http://nisanyan.blogspot.com/2008/09/abhazyann-fethi_05.html'>http://nisanyan.blogspot.com/2008/09/abhazyann-fethi_05.html</a><p>2008-09-05T11:53:00.000-07:00</p><p class="MsoNormal" style="MARGIN: 0cm 0cm 10pt"><span style="font-family:Calibri;">Birkaç gece Svaneti’de bir dağ kampında kaldık, 3000 küsur metrede, dünyada olup bitenden habersiz. Sabah tıngır mıngır Zugdidi’ye indik. Orası kötüdür diye uyarmışlardı ama kulak asan kim? Günlerdir doğru dürüst bir şey yememişiz, açız, toz toprağa batmışız, araba da haşat. Lokanta bulup bir şeyler yiyeceğiz, tamirci bulacağız, sonra <b>Prenses Çavçavadze’nin botanik bahçelerini</b> göreceğiz, hesapta. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Daha şehre girmeden üç tane bıçkın tip yolumuzu kesti. Kapıyı açıp <b>Müjde’nin boğazına bıçağı dayadılar</b>. Müjde de o sırada 3-4 aylık hamile. Neyse, istedikleri paraymış. Cebimizdeki 2300 doları kuş gibi döktük, kurtulduk. Az değil, o parayla daha Moskova’ya, Petersburg’a gidip geri döneceğiz. Yola devam edebilir miyiz? Ölmek var dönmek yok dedik, daha doğrusu ben dedim: devam!</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Daha o şok geçmemişti ki, bu sefer şehrin ortasında arabanın biri yandan sıkıştırdı. Can havliyle gaza basıp kaçmaya çalıştım. Pencereyi açıp tabanca çektiler, mecburen durduk. Cepte kalan <b>bir tomar işe yaramaz rubleyi</b> <b>bağıra çağıra üstlerine fırlattık</b>. “Tamam, peki” işareti yapıp yol verdiler: belli ki alışıklar. Lokantasına da, botaniğine de lanet okuyup pedala kuvvet Zugdidi’den kaçtık. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Esas macera bundan sonra başladı.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Şehir çıkışındaki köprüde asıl Gürcistan bitiyor Abhazya’ya geçiliyor. Geçer geçmez bir şeylerin yolunda olmadığı anlaşıldı. Yerde zincirleme trafik kazası olmuş gibi izler, cam kırıkları. İleride bir tank, terkedilmiş, yanıyor. Karşıdan manyaklar gibi yalpalayarak birkaç araba geldi, içleri balık istifi asker<b> </b>dolu, üniformalarının yarısı var, yarısı yok, kimi tişörtlü, <b>kafalarında kanlı birer bez</b>, ellerindeki kalaşnikovları pencereden dikmişler. Vınlayıp geçtiler. Arada ters istikamette konvoyla askerler gidiyor, ne araç denk geldiyse doluşmuşlar: özel otolar, ambülanslar, külüstür şehiriçi otobüsleri.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Yol kenarında bir kalabalık kamp kurmuş, belli ki bir-iki gündür buradalar, sefilleri oynuyorlar. Ermenice bilen birilerini bulduk, sorduk. Dün <b>Gürcü ordusu Abhazya’yı istila etmiş</b>. Yol üstünde birkaç kilometre ötede savaş varmış. Sene 1992, galiba 14 Ağustos olmalı.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ben tutturdum, görelim diye. Fırsat bu,<b> bir daha savaş nerede buluruz?</b> Hem Zugdidi’ye dönüp ne yapacağız? Geri adım atarsak Müjde dünden hazır, vazgeçelim diyecek. Yolculuk yatar.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Arabanın antenine bir beyaz atlet bağladık. Askeri barikatlarıı “jurnalist” deyip geçtik. Arada egzos takımı kopmuş, içeri alıp ön camdan bazuka gibi dışarı uzatmışız, <b>cehennem makinası homurtuları</b> çıkartarak gidiyoruz. Gören Gürcü ordusunun gizli savaş aracı sanır.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Karşıdan güruhlar halinde insanlar gelmeye başladı. Sırtlarında tencereler, tavalar, denkler, yorganlar; nineler, bebeler, kimi eşyasını işporta arabasına yüklemiş. Evlerinden kaçan Abhazya’lı Gürcülermiş.<span style="mso-spacerun: yes">  </span>Yol kenarındaki bir köyde genç bir kızla konuştuk. Durmamız için yalvardı, diller döktü. Gece istesek onlarda misafir kalabilirmişiz. Abhazlar Müslümanmış, <b>gözlerini kırpmadan insanı keserlermiş</b>. Müjde gene kalacak gibi oldu, Müslüman olan sanki o değil benmişim gibi!</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Köy çıkışında ilk cesetlerimizi gördük. Yol kenarına yatırmışlar, başlarında <b>eşofman üstü kamuflaj ceketi</b> giymiş birkaç Gürcü askeri. Sylvester Stallone kılıklı bir tanesi gözü dönmüş bir ifadeyle silahı arabanın camından içeri soktu, kafama doğrulttu. “Rambo!” deyip güldüm, sigara ikram ettim. Marlboro paketini kaptı, ne halin varsa gör gibisinden yol verdi.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Sohum’da sokak çatışmaları oluyormuş: şehirden bam güm sesleri geliyor, dumanlar çıkıyor. Gürcüler bu sabah girmişler, Abaşidze’nin hükümetini ele geçirmeye çalışıyorlarmış. Tıpkı bizim Karadeniz şehirleri gibi bir yer, bir yanı deniz, bir yanı dağ, tek geçit yolu var. Artık kaldık burada derken ilk kamptan tanıdığımız Ermenilerden biri çıkageldi. Arka yolları biliyormuş, peşine düştük, dere tepe mahalle yollarından geçip Abhaz tarafına çıkıverdik. Türk plakasını görünce pek sevindiler, “kardaş!” “salamalaykum!” diye tezahürat yaptılar. Selamlarını aldık,<b> bozuntuya vermedik</b>.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">15-20 km ileride, dağın yamacında, ormanın içinde, masallardan çıkma bir <b>gümüş kubbeli Rus kilisesi</b> beliriverdi. Meşhur Novy Afon Manastırı imiş. Savaştan kaçan Ruslar için buraya mülteci merkezi kurmuşlar. Bir yolunu bulup araya kaynadık, yemekhanede karnımızı doyurduk. Rica minnet, gece yatacak bir yer de verdiler.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ertesi gün kendimizi Pitsunda’daki plaja attık. Bütün gün kumsalda yatıp denize girdik. </span></p><br></body></html>