<!DOCTYPE html><html lang="tr"><head><meta charset="UTF-8"><title>Document</title></head><body><h1>Kaliforniya Yüksek Mahkeme Reisi</h1><a href='http://nisanyan.blogspot.com/2008/06/kaliforniya-yksek-mahkeme-reisi.html'>http://nisanyan.blogspot.com/2008/06/kaliforniya-yksek-mahkeme-reisi.html</a><p>2009-03-27T12:19:00.000-07:00</p><p class="MsoNormal" style="MARGIN: 0cm 0cm 10pt"><span style="font-family:Calibri;"><em>(Agos 06.06.2008)</em></span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Geçen senenin Mayıs’ı olmalı. Asaf Savaş gelmiş, bizim otelin lokantasında başbaşa yemek yiyoruz, bir yandan harıl harıl siyaset konuşuyoruz. Yan masadan bir Amerikalı kalktı, geldi. “Hararetli bir konuya benziyor, ben de katılabilir miyim?” dedi. <strong>Efendiden bir zat</strong>, belli. Buyurun dedik.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">İlk kez Türkiye’ye gelmiş. Ama gelmeden bir sürü kitap okumuş, haberleri izlemiş. En çok Anayasa Mahkemesi’nin 367 kararı ilgisini çekmiş. “Belli ki siyasi bir zorunluk yüzünden hukuku esnetmek zorunda kaldılar,” dedi. Erdoğan hükümeti hakkında olumlu yazılar okumuş, liberal İslami parti fikrini prensipte ilginç buluyormuş. Ama kabul edemeyeceği şey tesettür imiş. Kendisi Yahudiymiş ama dindar değilmiş. Spinoza’ya hayranmış. “Ahlakın temeli özgürlüktür” dedi, acaba anlar mıyız diye çekinerek. “<strong>Tesettürle özgürlüğü nasıl bağdaştırabilirsin?</strong>” </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Asaf sosyolojik argümanla girdi. Eskiden kamusal alandan dışlanan muhafazakâr aile kızlarının, türban sayesinde modern hayata adım atma imkânı bulduklarını, bunun bir tür korunma mekanizması olduğunu anlattı, Nilüfer’in kitaplarına da değinerek. Amerikalı duraladı. İşin bu yönünü hiç düşünmemiş.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ben özgürlük konusunu deştim, maksat muhabbet olsun. “Türban mı özgürlüğü daha çok kısıtlar, bikini mi?” sorusunu ortaya attım. İlk isyanlar geçtikten sonra, kadının cinselliğini ilgi odağı yapan bir giysinin ne anlamda özgürleştirici olduğunu konuşmaya başladık. Spinoza ne derdi acaba? Bikini ile türban arasında seçim yapmaya zorlansa hangisini seçerdi? Biraz daha debelendi, sonra hak verdi. Tuş. Sonra 17. yüzyılın Holanda kadın giyimlerinden, Vermeer ve Rembrandt’ın resimlerinden sohbet açıldı. Evet, bütün kadınlar başörtülüymüş. Madem burada erkek erkeğeyiz hadi itiraf edelim dedik, kadehleri bikiniye kaldırdık. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Hukukçu olduğunu baştan söylemişti. Tam ne iş yaparsın dedik. Yargıçmış. Çıkardı kartını verdi: Kaliforniya Eyalet Yüksek Mahkemesi Başkanı filanca.<span style="mso-spacerun: yes"> </span><strong>Bizdeki Yargıtayla Anayasa Mahkemesinin toplamı gibi bir şey</strong>.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ertesi sabah kahvaltıda karısını gördüm. “Kocama ne yaptınız, sabahın ikisinde geldi bana bir saat başörtüsü anlattı,” dedi gülerek. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Daha sonra Kaliforniya yüksek yargı çevrelerinden iki-üç konuğumuz daha oldu. Hepsini bizimki göndermiş, anlata anlata bitirememiş.</span></p><p class="MsoNormal" style="MARGIN: 0cm 0cm 10pt"><?xml:namespace prefix = o ns = "urn:schemas-microsoft-com:office:office" /><o:p><span style="font-family:Calibri;"></span></o:p></p><p class="MsoNormal" style="MARGIN: 0cm 0cm 10pt"><o:p><span style="font-family:Calibri;"></span></o:p></p><br></body></html>