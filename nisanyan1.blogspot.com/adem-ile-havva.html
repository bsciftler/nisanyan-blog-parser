<!DOCTYPE html><html lang="tr"><head><meta charset="UTF-8"><title>Document</title></head><body><h1>Adem ile Havva</h1><a href='http://nisanyan1.blogspot.com/2017/03/adem-ile-havva.html'>http://nisanyan1.blogspot.com/2017/03/adem-ile-havva.html</a><p>2017-03-07T13:51:00.000+03:00</p><div class="separator" style="clear: both; text-align: center;"><a href="https://2.bp.blogspot.com/-88IvGaSCZnI/WL6PxtUgjHI/AAAAAAAAAZE/VQQR1c2F6tskoxTwss9bDJ5HRQifam3KACLcB/s1600/Diptik_Cranach%25252c_adamo_ed_eva%25252c_uffizi.jpg" imageanchor="1" style="clear: left; float: left; margin-bottom: 1em; margin-right: 1em;"><img border="0" height="320" src="https://2.bp.blogspot.com/-88IvGaSCZnI/WL6PxtUgjHI/AAAAAAAAAZE/VQQR1c2F6tskoxTwss9bDJ5HRQifam3KACLcB/s320/Diptik_Cranach%25252c_adamo_ed_eva%25252c_uffizi.jpg" width="230" /></a></div><div class="MsoNormal"><b>Güzelden vazgeçebilirsiniz; bilgiyi inkâr edemezsiniz. Bilgiyi inkâr eden önünde veya sonunda ezilir, yalana ya da cinnete mahkûm olur, cezalandırılır.</b></div><div class="MsoNormal"><o:p><br /></o:p></div><div class="MsoNormal"><o:p><br /></o:p></div><div class="MsoNormal"><o:p><br /></o:p></div><div class="MsoNormal"><o:p><br /></o:p></div><div class="MsoNormal"><u>Halim –</u> Atalarımızın maymun olduğuna inanmakta çoğu insan gibi ben de zorluk çekiyorum. Hazreti Adem ile Havva’nın soyundan geldiğimiz düşüncesinde insanı yücelten ve onurlandıran bir yan var. İnsanın değerini artıran bir inanç, onu hayvanlarla aynı seviyeye düşüren bir tezden daha iyi değil midir?<o:p></o:p></div><div class="MsoNormal"><br /></div><div class="MsoNormal"><u>Selim –</u>&nbsp;Gerçek olsaydı belki, ama ne kadar yüceltici olursa olsun yalanı gerçeğe tercih edemeyiz, değil mi? Yalan onursuzluğun ta kendisidir, hele kendini yüceltmek maksadıyla söylenmişse.<o:p></o:p></div><div class="MsoNormal"><br /></div><div class="MsoNormal">Kaldı ki, evrim olgusunda insanı aşağılayan bir şey yok; tam tersine, gerçek anlamda yüceltici olan düşünce odur. Düşünün ki, Afrika’nın bir köşesindeki sıradan bir maymun türünün soyundan&nbsp; gelenler, yüz küsur bin yılda muazzam bir çabayla kendilerini geliştirmiş, baltayı, dili, tanrıları, buğdayı, çanak çömleği, atla deveyi, yazıyı, devleti, kanunları, parayı, barutu, matbaayı, Newton yasalarını, buhar makinasını, uçağı, telefonu, koka kolayı, interneti, PokemonGo’yu keşfetmiş, dünyaya hakim olmuş, güneş sistemine hakim olmalarına ramak kalmış. Bütün bunları kendi emeğiyle ve &nbsp;kendini gün be gün geliştirerek başarmak mı daha onurlu, evrenin hakimi olduğu iddia edilen bir kudretlinin hikmetinden sual olunmaz kararıyla hazıra konmak mı? Atalarınızla gurur duymak istiyorsanız buyurun duyun, bundan daha gurur verici bir öykü yok. Amcaoğlu şempanze milyon seneden beri Afrika ormanlarında miskin miskin oturup bit ayıklamaktan başka ne yapmış?<o:p></o:p></div><div class="MsoNormal"><br /></div><div class="MsoNormal">Ayrıca şunu da hatırlayalım, atamız sadece maymun değil. Onun atası faremsi memeliler, daha öncesi kertenkele, daha öncesi denizde yaşayan birtakım acayip mahlukat, onun da atası bildiğiniz mikrop. Düşünün kat ettiğimiz yolu. Muhteşem bir zafer yürüyüşü değil mi?<o:p></o:p></div><div class="MsoNormal"><br /></div><div class="MsoNormal">Sormaktan kaçınmayın, ilk yarattığı insanlara Toprak (‘Adam / אדם) ve Can (‘Ḥawwāh /חַוָּה) diye İbranice adlar vermek alemlerin yaratıcısının aklına nereden gelmiş? Bu adları neden sadece İbraniler, yani Yahudiler, ve onları taklit eden birtakım komşu Sami kavimlerinin fikir önderleri hatırlamış, neden mesela Japonlar, Vikingler, İnkalar atalarının adlarını unutmuşlar?<o:p></o:p></div><div class="MsoNormal"><br /></div><div class="MsoNormal">Madem tanrı yarattığı insana eşrefi mahlukat unvanı verip diğer canlılara amir olmasını buyurmuş, neden yeryüzünü canlılarla donattıktan üç veya dört milyar yıl sonra buna sıra gelmiş – yani toplam canlılar çağının toplam binde birinde? Milyarlarca yıl boyunca canlılar amirsizlikten şikayetçi miymiş? Amir olma vaadiyle dünyaya gelen insan neden iki yüz bin yıla yakın bir süre avcılık ve toplayıcılıkla yetinmiş, ancak son on bin yılda amirliğini hatırlayıp hayvan ve bitkileri emri altına almaya başlamış? Allah egemenlik buyurdu ise Adem oğulları neden binlerce nesil o buyruğa kulak asmamış?<o:p></o:p></div><div class="MsoNormal"><br /></div><div class="MsoNormal"><u>Halim – </u>Allah’ın Adem’e verdiği en önemli haslet, Kuran’a göre, ona nesnelerin adını öğretmesidir. Dil bir ilahi nimet değil midir?<o:p></o:p></div><div class="MsoNormal"><br /></div><div class="MsoNormal"><u>Selim –</u> Belli ki Allah’ın öğrettikleri arasında strüktüralizm, saksafon ve suşi yok, çünkü bunlar Adem oğullarının sonradan kendi başlarına icat ettiği kelimeler. Peki Adem oğlu bu kelimeleri kendi fikriyle üretebiliyorsa, ilk baştakiler neden ilahi yardıma ihtiyaç duysun? İlk homo sapiens’ten bugüne kabaca altı ila sekiz bin kuşak geçti. Gelişmiş bir yazı dilinde mesela altmış bin kelime olduğunu kabul edelim. Her kuşakta kelime haznesi binde beş artsa, yaklaşık iki bin iki yüz kuşakta, yani elli-altmış bin yılda bir kelimeden başlayıp altmış bin kelimeye ulaşırız. Hesaplayın bakın, bir kelimeden iki kelimeye geçmek yüzkırk kuşak, dört kelime yüz kırk kuşak daha, sekiz kelime yüz kırk kuşak daha. Adem’in kendi dilini oluşturmak için bu kadar bol vakti varsa, Allah’ın öğretmesine ne gerek var?<o:p></o:p></div><div class="MsoNormal"><br /></div><div class="MsoNormal"><u>Halim – </u>Lucas Cranach’ın Adem ve Havva tablolarını düşünün. Milton’ın Paradise Lost’undaki yaratılış sahnesini anımsayın. Bir de bugün evrim teorisi yapanların atalarımıza dair bize sunduğu imgelere bakın. Hangisi daha güzel?<o:p></o:p></div><div class="MsoNormal"><br /></div><div class="MsoNormal"><u>Selim –</u> Tabi ki Cranach ve Milton. Ama bundan ne sonuç çıkar? Rönesans’ın parlak bir yaratıcılık çağı olduğu ve İngiliz şiirinin 17. yy’dan bugüne çok gerilediği sonucu çıkar. Buna karşılık bilginin akıllara ziyan bir ölçüde arttığını görüyoruz. Hayat bu, bir yerden kaybedersin, bir yerden kazanırsın.<o:p></o:p></div><div class="MsoNormal"><br /></div><div class="MsoNormal"><u>Halim – </u>Neden tercih etmeyelim?<o:p></o:p></div><div class="MsoNormal"><br /></div><u>Selim –</u> Çünkü insan zihninin kurgusunda bilgi maça papazıdır, öbür kartlara basar. Bilgiden geri adım atamazsınız. Tüpten çıkmış macun gibidir, geri girmez. Güzelden vazgeçebilirsiniz; bilgiyi inkâr edemezsiniz. Bilgiyi inkâr eden önünde veya sonunda ezilir, yalana ya da cinnete mahkûm olur, cezalandırılır.<br /><div class="MsoNormal"><o:p></o:p></div><br></body></html>