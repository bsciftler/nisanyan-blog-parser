<!DOCTYPE html><html lang="tr"><head><meta charset="UTF-8"><title>Document</title></head><body><h1>Akil adamlar</h1><a href='http://nisanyan1.blogspot.com/2013/04/akil-adamlar.html'>http://nisanyan1.blogspot.com/2013/04/akil-adamlar.html</a><p>2013-04-03T15:11:00.000+03:00</p><br /><div class="MsoNormal">Memlekette şimdi âkil adam modası çıktı. Halbuki bunun aslı uzun â ve kısa ı ile <b>âkıl</b>’dır, isterseniz aakıl diye de yazabiliriz, yani <span dir="RTL" lang="AR-SA"><span style="font-family: Times, Times New Roman, serif; font-size: large;">عاقِل</span></span><span dir="LTR"></span><span dir="LTR"></span>. Eski yazıda kaf’tan sonra esrenin /i/ okunmasına imkân ve ihtimal yoktur. Kef ile yazılan <b>âkil</b><span dir="RTL" lang="AR-SA"><span style="font-family: Times, Times New Roman, serif; font-size: large;">آكِل</span></span><span dir="LTR"></span><span lang="AR-SA"><span dir="LTR"></span> </span>“yiyen” demektir. <b>Akilül lühum</b> = etobur, <b>akilül küll</b> = hem et hem ot yiyen, yani omnivore.<o:p></o:p></div><div class="MsoNormal"><br /></div><div class="MsoNormal">Eski Anadolu Türkçesinde âkıl çok sık geçen bir kelimeymiş, Yunus Emre’de, Aşık Paşa’da filan her sayfada karşına çıkar. 20. yüzyıla doğru tedavülden düşmüş. 1930’lardan 1980’lere dek basında sadece <b>âkıl ve bâliğ</b> kalıp deyiminde geçiyor, “aklı eren ve büluğa ermiş” anlamında hukuk tabiri. ı’nın i’ye dönüşmesi acaba o deyimi kafiyelendirme alışkanlığından doğmuş olabilir mi? <b>Âkil ve baliğ</b> yazımına en erken 1944’te rastladım. TDK sözlüğünün 1945 ve 55 baskılarında yok, ilk kez 1966 baskısına <i>akil ve baliğ</i> şeklinde alınmış. <b>Akil adamlar</b> lafı 1995’te icat edilmiş.<o:p></o:p></div><div class="MsoNormal"><br /></div><div class="MsoNormal"><b>Akıl kârı</b> diye bildiğimiz deyimin doğrusunun <i>âkıl kârı</i> olduğunu Şemseddin Sami hatırlatmış. Kâr burada “iş” demek, elbette “akıl işi” değil, “akıllı işi” kastedilen. Bir de <b>akıldane</b> diye bir söz var, aslı uzun a ile <i>âkıl ve dânâ</i>, yani “akıllı ve bilgili”.<o:p></o:p></div><div class="MsoNormal"><br /></div><div class="MsoNormal">Âkıl’ın çoğulu <b>ukalâ</b>’dır <span dir="RTL" lang="AR-SA"><span style="font-family: Times, Times New Roman, serif;">عقلا</span></span><span dir="LTR"></span><span lang="AR-SA"><span dir="LTR"></span> </span>“akıllılar” demek. Cümle içinde kullanılışı şöyle olmalı: “Sevan Efendi ukalâdan adamdır.” Yani “akıllılardan”. &nbsp;<o:p></o:p></div><br></body></html>