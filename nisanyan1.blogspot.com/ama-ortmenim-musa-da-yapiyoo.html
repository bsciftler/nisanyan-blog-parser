<!DOCTYPE html><html lang="tr"><head><meta charset="UTF-8"><title>Document</title></head><body><h1>“Ama örtmenim Musa da yapıyoo”</h1><a href='http://nisanyan1.blogspot.com/2013/05/ama-ortmenim-musa-da-yapyoo.html'>http://nisanyan1.blogspot.com/2013/05/ama-ortmenim-musa-da-yapyoo.html</a><p>2013-05-31T01:20:00.000+03:00</p><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Bu da yeni itiraz hattı. Diyorlar ki neden sırf Muhammed’le kavga ediyorsun? Adalet bu mu? Beni Kureyza’dan söz ederken hani Eski Ahit peygamberlerinin kestiği kavimler? Hani Amalekîler, Yebusîler, Midyenliler? İsa’nın yedi bin kişiye balık ekmek yedirdiğine inandın da Muhammed’e bir vahyi mi çok gördün?<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Hem bunu söyleyenler cühela tayfası değil, bayağı aklı başında insanlar. İnanın bazen ümitsizliğe düşüyorum. Şelaleye doğru hızlanan bir derede akıntıya kürek çeker gibi hissediyorum.<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">*<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Tam elli yıldır tarih okuyorum.<a href="file:///C:/Users/sevan/Documents/hakaret%20nedir.docx#_ftn1" name="_ftnref1" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="color: black; font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: Tahoma; mso-bidi-language: AR-SA; mso-fareast-font-family: &quot;Times New Roman&quot;; mso-fareast-language: TR; mso-hansi-theme-font: minor-latin; mso-themecolor: text1;">[1]</span></span><!--[endif]--></span></a> Tarihteki sıradışı adamlarla boğuşan yazarları da – Sophokles’inden Carlyle’ına, Mario Vargas'ına kadar – hatmetmişliğim var. Muhammed'in yaptığına anlayışla, ironiyle, hatta şefkatle bakabilecek kadar perspektifim oluşmuştur sanırım. Musa'dan daha mı gaddardı? Sezar'dan daha mı oportünistti? 8. Henry'den daha mı şehvet düşkünüydü? Gandhi'den daha mı çok masumun kanına girdi? Herhangi bir devlet kurucusundan daha mı zorbaydı? Hiç zannetmem.<br /><br />Peki, Tanrıyla konuşmuş ya da konuşmamış olması çok mu ilgilendiriyor beni? Zerdüşt, Akhilleus, Assisi'li Francesco ve Mormonluğun kurucusu Joseph Smith de Tanrı(lar) ile muhatap olduklarını iddia etmişler. Siena’lı Azize Katerina İsa ile gerdeğe bile girmiş. Onlar aleyhine atıp tuttuğumu duydunuz mu hiç?<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">İtiraf edeyim, tanrı(lar) ile muhatap olan insanlar, diğerlerinin çoğundan daha fazla ilgilendiriyor beni. “Geçen gün televizyonda ne diyordun, şimdi ne diyorsun” diye heyecan yapmayın hemen, ne dediğimi biliyorum. Allahla kontak kuranları, hayat boyu hamburger yemekten öte bir iş yapmamış olanlara tercih ederim. <br /><br />Tarihteki kötülüklerin veya absürdlüklerin çetelesini mi tutmak maksadım? El insaf, bunca zamandır izliyorsunuz yazdıklarımı. Üç tane iç savaşın içinde bulundum, profesyonel katillerle arkadaşlığım var diye anlattım kitabımda. Aklınız alıyor mu, “ıyy, ama Muhammed adam öldürmüş” diye ahlak krizi yapacağımı? Barış kumrusu filan mıyım ben, barbie bebekle mi büyüdüm? <br /><br />O kadar basit bir şey ki söylediğim, hayret ediyorum nasıl anlaşılmaz.<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">BUGÜN ve BURADA, benim muhataplarım arasında, epey bir kesim, <o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt; text-indent: 35.4pt;">BİR: Muhammed'i hakikatin ve ahlakın mutlak referansı sayıyor; <o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt; text-indent: 35.4pt;">İKİ: &nbsp;daha vahimi, insanları "bizler" ve "ötekiler" olarak ayırmak için Muhammed'e itaati baz alıyor; en ötekisever ve en empatici olanlar dahi bunu yapıyor;<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt; text-indent: 35.4pt;">ÜÇ: &nbsp;en vahimi, o referansı reddeden veya aleyhinde argüman serdedenleri, kâh şiddet diliyle, kâh alınganlık ve duygusallık diliyle susturmaya çalışıyor.<br /><br />Mesele bu. Davam 1400 sene önce ölmüş gitmiş bir adamla değil, bu arkadaşlarla.<br /><br />Bir gün Musa'yı veya İsa'yı kullanarak beni susturmaya veya gözümü korkutmaya çalışanlar olursa, peki, o zatı muhteremlerin de zannedildiği kadar matah şeyler olmadığını anlatmaya çalışayım. Ama öyle bir şey yapan yok ki? Bir kişi bile çıkmadı bugüne dek beni Zerdüşt'le korkutmaya çalışan, ya da Joseph Smith’e laf edersen senle ebediyen küsüz diye atarlanan. O zaman ne uğraşayım? Çeşit çeşit inanç var dünyada. Öğrenir, istifade ederim. Mizah duygumu söndüremem belki, ama acı bir söz söylememeye gayret gösteririm.<br /><br />*<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Muhataplarımdan üç beş kişi yarın çıkıp, "hımm, haklısın ya Sevan, bu Muhammed pek fenaymış, şimdi anladım" dese ne olur biliyor musunuz? Külahları değişiriz. "Tarihte hiç kimse siyah beyaz değildir, bak o dönemin koşulları, şu sebeple öyle davranmış olması makul" filan diye öyle bir savunurum adamı ki aklınız şaşar.<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Altı yaşında kızla nikâh kıydı, dokuz yaşında yatağa aldı, yuh, diye baygınlık geçirenler var. Ben mesela onlardan değilim. İnkâr ve tevil edilen olguları saydım, o kadar. O kademe önemlidir, onsuz olmaz. Ama o kademeyi bir geçelim, başka açılar da var gözden geçirecek. Misal: Neden hem Ebubekir’in hem Ömer’in kızlarıyla evlendi? Neden Hafsa’yı alınca Aişe ile, yaşına rağmen, yatması gerekti? Neden Ömer’in diğer kızını da alması istenince reddetti? Kıtıpiyos bir ahlakçılıktan daha ilginç değil mi bu sorular?<o:p></o:p></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;"><br /></div><div class="MsoNormal" style="background: white; margin-bottom: .0001pt; margin-bottom: 0cm; mso-background-themecolor: background1; mso-line-height-alt: 10.5pt;">Eleştirdiğim şey, ahlak felsefesini bir kişi ve bir aidiyet üzerinden kurmaya çalışanlardır. Onların ahlaksızlığını, onların kaçınılmaz olarak içine düştüğü riya tuzağını teşhir etmeye çalışıyorum. Hepsi o kadar.<o:p></o:p></div><br /><div><!--[if !supportFootnotes]--><br clear="all" /><hr align="left" size="1" width="33%" /><!--[endif]--> <br /><div id="ftn1"><div class="MsoFootnoteText"><a href="file:///C:/Users/sevan/Documents/hakaret%20nedir.docx#_ftnref1" name="_ftn1" title=""><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[1]</span></span><!--[endif]--></span></span></a><span lang="EN-US"> </span><span lang="EN-US" style="font-size: 11pt;">&nbsp;</span><span style="font-size: 11pt;">Evet ilkokul ikiden beri. İlkokul üçteyken bir tarih ansiklopedisi yazmayı kafaya koymuştum. Üç dört sene onunla uğraştım, yüzlerce sayfa doldurdum. Beşteyken mesela son beşyüz yılın bütün papalarını (ve İngiltere başbakanlarını, Kanuni’nin sadrazamlarını vb.) ezbere sayabilirdim. Hâlâ da biraz zorlasam geri gelir.</span><o:p></o:p></div></div></div><br></body></html>