<!DOCTYPE html><html lang="tr"><head><meta charset="UTF-8"><title>Document</title></head><body><h1>Anadolu tarihinde gezintiler: Arinç, -aric</h1><a href='http://nisanyan1.blogspot.com/2013/08/anadolu-tarihinde-gezintiler.html'>http://nisanyan1.blogspot.com/2013/08/anadolu-tarihinde-gezintiler.html</a><p>2013-08-06T19:18:00.000+03:00</p><div class="MsoNormal"><span lang="EN-US">Türkiye coğrafyasında <b>Arinç</b> adında dört yer bulabiliyorum. Muş merkeze bağlı Arinç köyü, en erken Hovhannes Mamikonyan’ın 905 tarihli vekâyinamesinde anılmış, vaktiyle önemli bir yermiş. Şimdiki adı Çöğürlü. D</span><span lang="EN-US">iğerleri Van Bahçesaray’a bağlı Arinç (Altındere), Siirt Baykan’a bağlı Arinç (Çamtaşı), bir de Hakkari Yüksekova’ya bağlı Arinç (Çatalkaya). Ayrıca Ermenistan’ın Kotayk ilinde bir Arinç köyü var, orası da 11. yy’dan beri kaydedilmiş.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Dört tane de <b>Arinçik</b> veya <b>Arincik</b>buluyoruz. Muş merkeze bağlı Kıyıbaşı köyü, Suren Eremyan’ın yayınladığı 967 tarihli bir belgede Arnçig </span><span lang="EN-US" style="font-family: &quot;Arial Unicode MS&quot;,&quot;sans-serif&quot;;">առնչիկ</span><span lang="EN-US"> olarak geçiyor, ki “arinç-çik, küçük arinç” demek. 1960 yılında adı değiştirilinceye kadar da Arinçik kalmış. Muş Bulanık’a bağlı Bostancılar, Van Bahçesaray’a bağlı Çatbayır, Bitlis Hizan’a bağlı Oğlaklı köyleri Arinçik. Siirt merkeze bağlı Alenzok yahut Arinzuk köyü de tahminimce Arincik’tir.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Gerek sözcük yapısı gerek coğrafi dağılım açısından, Ermenice olduğu şüphesiz. Ama anlamından emin olamıyorum. Eski Ermenice ar’inç’ </span><span lang="EN-US" style="font-family: &quot;Arial Unicode MS&quot;,&quot;sans-serif&quot;;">առինչ</span><span lang="EN-US"> “ilişki, taalluk, bağlılık” anlamında soyut bir isim. Acaba buradaki kullanımı “bağlı yer, dependency, uyduköy” gibi bir şey olabilir mi? Olabilir ama emin değilim. Onuncu yüzyılda Mamikonyan Muş’taki Arinç’in adını açıklamak için mitolojiye başvurduğuna göre, o zaman bile sözcüğün anlamı belirsizmiş sonucunu çıkarabiliriz.<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">*<o:p></o:p></span></div><div class="MsoNormal"><span lang="EN-US">&nbsp;Daha da sorunlu olan, aric’li yeradları. Türkiye’de bunlardan en az onyedi tane var. Aram Kosyan </span><span lang="EN-US" style="font-family: &quot;Arial Unicode MS&quot;,&quot;sans-serif&quot;;">Հայկական Լեռնաշխարհի Տեղանուններ</span><span lang="EN-US"> kitabında Ermenistan’dan da yedi sekiz tane saymış.<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Türkiye’dekileri sayalım. <b>Amariç</b> (Bingöl Yedisu Ayanoğlu köyü), <b>Çinanariç</b> (Kemah Kemerkaya), <b>Tavtariç</b> (Çemişgezek Yemişdere), <b>Havdariç</b> (Bingöl Yayladere Güneşlik), <b>Kaylariç</b> (Erzincan Üzümlü Karakaya), <b>Kinadariç</b> (Elazığ merkez Gözebaşı), <b>Kdariç</b> (Mazgirt Güneyharman), <b>Kmbariç</b> (Elazığ merkez Tohumlu), <b>Lusadariç</b> (Pertek Yeğencik), <b>Pakayariç</b> (iki tane, biri Tercan Çadırkaya, diğeri Kemah Hakbilir), <b>Ptariç</b> (Erzincan Üzümlü Bayırbağ), <b>Pazgariç</b> (Erzurum Aziziye Düztoprak), <b>Sivariç</b> (Kiğı Eşme), <b>Sngariç</b> (Erzurum Aziziye Adaçay), <b>Vanariç</b> (Tunceli Merkez Suvat), <b>Xağdoyariç</b> (Aşkale Büyükgeçit ve Küçükgeçit), <b>Zartariç</b>(Elazığ Merkez Değirmenönü). <o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">En meşhuru Tercan’daki Pakayariç, MÖ 1. yüzyıldan beri kaydedilmiş, Hıristiyanlık öncesi döneme ait önemli bir tapınak merkezi. Lusadariç ile Kdariç de antik çağdan beri bilinen yerler. <o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Aric </span><span lang="EN-US" style="font-family: &quot;Arial Unicode MS&quot;,&quot;sans-serif&quot;;">առիճ</span><span lang="EN-US"> ne demek bilmiyorum. İşin kötüsü, bilen kimse de yok. Ne Acaryan’da, ne Mkhitaryanların büyük sözlüğünde bu kelime yok. Hübschmann Ermenice yeradlarına dair klasik eserinde açıklamaya teşebbüs bile etmemiş. Kosyan da es geçmiş.<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Çoğu örnekte adın birinci unsurunu Ermeniceyle yorumlayabiliyoruz: Sngariç = mantarlı aric, Ptaric = kör aric, Pazgaric = pancar aric, Kaylaric = kurt aric'i, Kinadaric belki üzüm-bağı aric. Tavtaric belki Davut’un aric. Diğerleri opak, ipucu vermiyorlar.<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Binbeşyüz sene önce de kadim isimlermiş. Altıncı yüzyılda yazan tarihçi Agathangelos, Pakayaric adının her iki unsurunun Part (Eşkani) dilinde olduğunu belirtme gereği duymuş, başkaca açıklama vermemiş. Lakin ne Boyce’ta, ne Durkin-Meisterernst’in bir şaheser olan Orta Farsça ve Partça sözlüğünde buna tekabül edecek bir kelime bulamıyorum. <o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Aşkale’deki Xağdoyaric &nbsp;muhtemelen Hald’lar (Xald’lar) aric’i anlamına geliyor. Hald/Xağd Ermenilerin Urartulara (ve dahi yakın çağda Gümüşhane civarının yerli halkına) verdikleri isim. Acaba oradan bir ipucu çıkar mı? Bilemedim.<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">*<o:p></o:p></span></div><div class="MsoNormal"><span lang="EN-US">Manisa’da Doğu kökenlilerin oranı nedir? Misal: 28.04.1706 tarihli bir Osmanlı belgesinde, “Simav kazası karyelerine göçen on bin kadar Kürd ve Türkmen taifelerinin [Kula civarında] ahali hudutlarına, bahçelerine ziyanları dokunduğundan menedilmesi...” mevzubahis ediliyor. “Türkmen” sözcüğü Osmanlı kullanımında genellikle Kürt ile eş anlamlıdır. Hadi bakalım, bu Kürtlere ne oldu?<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Az daha güneyde, Alaşehir ile Sarıgöl ilçelerinde sekiz on köye sahip olan bir Caber aşireti yahut cemaati vardır. Kendilerine sorarsan öz be öz Türkmen olduklarını söylerler. Ama Suriye ve Urfa’daki Kürt olan Caberlerle alakasız olmaları muhtemel mi?<o:p></o:p></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Komşu Kütahya’ya bakıyoruz. Mesela 26 Ocak 1919 tarihli Resmi Gazete’de çıkan yazıya göre Altıntaş nahiyesinin merkezi Kürtköyü adlı köye taşınmış, ki bugünkü Altıntaş kasabasıdır. Buyur buradan yak.<o:p></o:p></span></div><div class="MsoNormal"><br /></div><div class="MsoNormal"><span lang="EN-US">Aydın’da şimdiki adı Turanlar olan köyün eski adının Yenikürtler veya Asikürtler olduğunu da bir tarihte yazmıştım. Anadolu tekinsiz yerdir, deştikçe altından neler çıkar bilemezsin.<o:p></o:p></span></div><br></body></html>