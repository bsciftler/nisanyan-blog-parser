<!DOCTYPE html><html lang="tr"><head><meta charset="UTF-8"><title>Document</title></head><body><h1>Anayasa Sohbetleri 5 - Küçük Neden Güzeldir</h1><a href='http://nisanyan1.blogspot.com/2010/11/anayasa-sohbetleri-5-kucuk-neden.html'>http://nisanyan1.blogspot.com/2010/11/anayasa-sohbetleri-5-kucuk-neden.html</a><p>2010-11-11T21:31:00.000+02:00</p><div class="MsoNormal" style="margin: 0cm 0cm 10pt;"><span style="font-family: Calibri;">Yerel yönetimi güçlendirmek neden iyidir? Teorik sözleri bir yana bırakıp bu ülkenin tarihinden bir örnekle anlatmaya çalışayım. Olayı daha önce bu yönden düşündüğünüzü hiç sanmıyorum. (<i>Ankara’nın Doğusundaki Türkiye</i> kitabımda kısaca yazmıştım gerçi, kısmen tekrar.)</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Hikâye şöyle.</span></div><div class="MsoNormal" style="margin: 6pt 0cm 10pt; mso-pagination: none;"><u><span style="font-family: Calibri;">Beylikler devri</span></u></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Anadolu'nun Bizans tarafından yönetilen bölümünde medeniyet sanki 6. yüzyıl ortalarında sona erer. 550’leri izleyen 600 küsur yıl boyunca başkent İstanbul dışında dişe gelir tek bir eser görülmez. Sanki bu yüzyıllar hiç yoktur. Denizli’ye, Manisa’ya, Adana’ya, Tokat’a bakın: antik döneme ait bir dizi etkileyici kalıntı, sonra uzun bir sessizlik.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Türklerin gelişinden üç-dört kuşak sonra müthiş bir imar patlaması başlar. Anadolu'da bugün varolan kent ve kasabaların hemen hepsi o dönemde kurulmuş veya yeniden şekillenmiştir. 1100’lerin sonundan başlayıp 1500’lerin başına dek hepsi cami, han, hamam, medrese, kervansaray, tekke, saray, şifahane ve imaret ile donatılır. Bunlar gerek sayı, gerek kütle, gerek işçilik bakımından son derece şaşırtıcı eserlerdir. Konya’yı, Sivas’ı geçin, Divriği’ye, Bitlis’e, Niksar’a, Eski Malatya’ya, Kastamonu’nun Kasaba’sına, Harput’a, Ahlat’a, Tercan’a, Eğridir’e, Sivrihisar’a, Milas’a, Selçuk’a bakın. Hepsinde göz kamaştırıcı işler yapılmış.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Şişineceklerdir: “Türkler Anadolu'ya medeniyet getirdi.” Yok efendim, öyle değil. Madem getirecek medeniyetleri vardı, neden Orta Asya’da bunun izi görülmedi? Madem getirdiler, neden 1071’den sonra yüz yıl belli etmediler?</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Doğrusunu söyleyelim: Türk <i style="mso-bidi-font-style: normal;">beylikleri</i> Anadolu'ya medeniyet getirdi.</span></div><div class="MsoNormal" style="margin: 6pt 0cm 10pt; mso-pagination: none;"><u><span style="font-family: Calibri;">Yüz tane başkent</span></u></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Malazgirt’ten sonra Türkler buraya gelip o eşsiz devlet kurma yetenekleriyle bir Devlet kurmadılar, hayır. Bizans düzenini yıktılar. Yerine sabah akşam birbiriyle didişen, çeteden az hallice birkaç yüz tane beylik kurdular. Konya Selçukluları da bildiğiniz anlamda Devlet değildi, her şehirde ayrı kardeşin, her diyarda ayrı vezirin hüküm sürdüğü bir tuhaf yamalı bohçaydı. “Federasyon” demek fazla iyimser olur sanırım. Daha çok, bir tür organize anarşi durumu.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Merkezi devletin ölü sıkletinden kurtulan Anadolu, Türk beylikleri devrinde muazzam bir canlanmaya tanık oldu. Eskiden imparatorluk memurlarına ve kilisesine giden – ya da nasıl olsa onlara gidecek diye atıl bırakılan – kaynaklarla sayısız mini-devletin başkenti finanse edildi. Her başkentte mimarlar, sanatkârlar, şairler, fakihler, alimler, dervişler doyuruldu. Lüks tüketim malları ticareti patladı.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">İnanır mısınız, 1200’lerde lüks parfüm, lüks ziynet eşyası, pahalı kumaş deyince Avrupalının aklına Anadolu limanları gelirdi.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Anadolu'nun o kadar çabuk Türkleşmesindeki asıl etkeni belki burada aramak lazım: kılıç değil, fırsat.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Osmanlı Devleti 16. yüzyılda egemenliğini pekiştirip Bizans'ın yoluna girince işler gene tersine döndü. Memleket Devlet gördü. 1550'leri izleyen 300 yıl boyunca Anadolu'nun İstanbul'dan yönetilen kısımlarında gene taş üstüne konmuş bir taş görünmüyor. </span></div><div class="MsoNormal" style="margin: 6pt 0cm 10pt; mso-pagination: none;"><u><span style="font-family: Calibri;">Tezi kanıtlayan istisna</span></u></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Anadolu’nun Bizans tarafından yönetilen kısmında hayat yoktu dedik. Ya diğer kısmında?</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Türklerden önceki yüzyıllarda bu memlekette büyük imar faaliyeti gösteren TEK bölge vardır, o da Van'dan Artvin’e uzanan kuzeydoğu sınır ülkesidir. Arap egemenliğinin doğuda çözülmeye başladığı devirde burada bir dizi Ermeni ve Gürcü devletçiği türemiştir. Bizans'ın askeri gücüne teslim oldukları 11. yüzyıl ortalarına dek, boylarından beklenmeyecek eserler ortaya koyarlar. Sırf Van gölü çevresinde kimine göre 100, kimine göre 300 tane heybetli manastır sayabiliyoruz, hepsi bu devirden. Artvin’in kervan geçmez köylerinde, her biri büyük metropollere yakışır heyula boyutlu kiliseler var, aynı devirden. Kars’ın hangi köyüne gitseniz yine aynı durum. Bunları yapanlar, en muktediri bugünkü Van vilayeti büyüklüğünde olan, her yirmi yılda bir amip gibi bölünen birtakım mikro-devletlerdir.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">880 ile 1040 arası o bölgede onca anıtsal kilise, manastır, saray, kale yapılırken neden Bizans egemenliğindeki Anadolu'da bir tane yok? Soru bu.</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">“Ermenilerde var o haslet” deseniz, 880 yılı öncesinde neden yokmuş, 1040’tan sonra neden olmamış diye sorarlar. </span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">*</span></div><div class="MsoNormal" style="margin: 6pt 0cm 10pt; mso-pagination: none;"><span style="font-family: Calibri;">Yerel yönetimi güçlendirelim derken kastettiğimiz budur işte. Mantığı sonuna kadar götürürsek merkezi devleti toptan lağvedelim dememiz gerekir. Ama ona cesaret edemeyiz; etsek de kimseyi inandıramayız. O yüzden yerel yönetim reformuyla yetineceğiz, mecbur.</span></div><br></body></html>