<!DOCTYPE html><html lang="tr"><head><meta charset="UTF-8"><title>Document</title></head><body><h1>Ankara Analizleri</h1><a href='http://nisanyan1.blogspot.com/2012/11/ankara-analizleri.html'>http://nisanyan1.blogspot.com/2012/11/ankara-analizleri.html</a><p>2012-11-09T16:36:00.003+02:00</p><br /><div class="MsoNormal">Havaalanı yolunda tabelaları okuyarak oyalanıyoruz, can sıkıntısına ilaç. Analiz etmeyi bilirsen, bütün dünya tarihi orada, elinin altında. Misal: <b>Ankara Büyükşehir Belediyesi Park ve Bahçeler Genel Müdürlüğü</b>. (“Genel” değildi galiba, onu ben uydurdum. Olsun, fark etmez.)</div><div class="MsoNormal"><br /></div><div class="MsoNormal">*</div><div class="MsoNormal"><b>Ankara</b>. Hitit kayıtlarında <b>Ankuwa</b> adıyla geçen yer olması muhtemel. Yunancası <b>Ankura</b>&gt; <b>Ankyra</b> olmuş. Anadolu ve Balkanlarda bu isimde an az dört antik yerleşim var; bkz. Zgusta §74, sf. 79-81. Hepsinin de Yunan-öncesi bir dilden kaldığı kesin, ama nedir, necedir, belli değil. Türkçede kalın sesli dizisinin tercih edilmesi Orta Anadolu ağzı olmalı. Standart İstanbul ağzında Yunanca <i>Ankira/Anküra</i>Türkçe <i>Engire</i> veya <i>Engürü</i> verir. Nitekim Bursa yakınında var bir <b>Engürücük</b>. </div><div class="MsoNormal"><b><br /></b></div><div class="MsoNormal"><b>Büyük</b>. Eski Asya Türkçesinde <b>bedük</b>;<i> &nbsp;bedümek</i>fiilinden özne-sıfat. Eski Türkçe /d/, Oğuz lehçesinde erir, /y/ olur. Misal: <i>edgü &gt; eyü, adırmak &gt; ayırmak, udımak &gt; uyumak, edlemek &gt; eylemek.</i> Türkiye Türkçesinde <i>beyük</i> olmuş, bu da herhalde Orta Osmanlı dönemi olmalı, regresif asimilasyona uğramış.&nbsp; Yani /ü/ sesi geriye doğru komşu sesliyi kendisine uydurmuş.</div><div class="MsoNormal"><b><br /></b></div><div class="MsoNormal"><b>Şehir</b>. Farsça. Esas anlamı “beylik, devlet”. Eski Farsça <i>xşâya-</i>“muktedir olmak” fiilinden, <i>xşayatha</i> “bey, hükümdar”, <i>xşathra</i> “beylik”. Eski Farsça /xş/ sesi Yeni Farsça /ş/ olur, Eski Farsça /th/ da yenisinde /h/ olur. Koy makineye çevir, bak, ilki olmuş <b>şâh</b>(bey), ikincisi <b>şahr</b> (beylik). Her kasabanın bir beyliğe tekabül ettiği eski İran düzeninde, beyin maiyetiyle beraber oturduğu yere de kestirmeden “beylik” demişler. “Eğer” anlamında kullandığımız <b>şayed</b> de aynı kökten. Aslında “mümkün ise, if possible” demek. Mümkün = iktidar dahilinde olan, mukteder.</div><div class="MsoNormal"><b><br /></b></div><div class="MsoNormal"><b>Beled</b> Arapça. Bu da “şehir” veya “devlet.” Yunanca <i>politeia</i>’dan gelir diyenler var, ki o da tastamam aynı manadadır. +iyye eki eklenip “şehir yönetimi” anlamında kullanılması 1850 dolaylarında Osmanlı Türkçesine has bir gelişme. Arapça +<b>iyye</b> eki Yunanca soyut ad olarak kullanılan nötr çoğul +<b>iká</b>ekini karşıladığına göre, <i>beled-iyye = polit-iká</i> diyelim mi? Diyelim. [Aristo’nun <i>politika</i>’sını Arapçaya nasıl çevirmişler? Bir ara vakit bulup araştır.]</div><div class="MsoNormal"><b><br /></b></div><div class="MsoNormal"><b>Park</b>. Batı Cermenceden İngilizceye evrilmiş bir sözcük. “Genellikle av için kullanılan, etrafı çevrili yaban alanı,” yani “rezerv”. Türkçe tam karşılığı <i>koru</i> olur. Ortaçağda hukuk terimi. Sonradan etrafı çevrili her türlü yeşil alan (özellikle kamusal yeşil alan) park olmuş. Türkçe 1900 tarihli Şemseddin Sami sözlüğünde yok, 1924 tarihli M. Bahaeddin sözlüğünde var. O ara popülerleşmiş olmalı.</div><div class="MsoNormal"><b><br /></b></div><div class="MsoNormal"><b>Ve</b>. Arapça. Diğer Sami dillerinden İbranice ve Aramicede de aynı. [Farsça <b>û</b> bununla alakalı mıdır? Aklında olsun, bir ara araştır.]</div><div class="MsoNormal"><b><br /></b></div><div class="MsoNormal"><b>Bağçe</b>. Farsça, <b>bağ</b>’ın küçültük hali. Bağ illa üzüm bağı değil, ekilip biçilen her türlü tarla esasen. En eski Farsçada muhtemelen “pay, parsel, hisse”, İngilizcesi <i>lot</i>veya <i>allotment</i>. Büyük arazilerin kamuya veya krala ait olduğu yerde şahıslara özel kullanım için tahsis edilen parsel mi demek acaba? Öyleyse Farsça <b>baxş</b>(pay vermek, to allot) ve <b>baxt</b>(kısmet, birinin payına düşen hisse, lot) ile eş kökenli.</div><div class="MsoNormal"><b><br /></b></div><div class="MsoNormal"><b>Genel</b>. Uydurukça. Harbi Türkçe olan <b>gen </b>(geniş, ferah) sözcüğünden türetildiği söyleniyor.&nbsp; Ama besbelli Fransızca <b>général </b>(=genel, umumi) sözcüğünden bir rakı sofrasında tevellüt etmiş, sene 1934 veya 35. Frenkçe sözcüğün /j/ ile /jeneral/ telaffuz edildiğini fark etmemiş olabilirler mi?</div><div class="MsoNormal"><b><br /></b></div><div class="MsoNormal"><b>Müdür</b>. Arapça DWR kökünden <b>dewr</b> “dönmek”, <b>dâire</b> “döngü”, <b>idâre</b> “döndürmek”, <b>müdîr</b>ise “idare eden”, yani döndüren.&nbsp; Türkçede küçük ses uyumunun norm haline gelmesi 17. yy sonu gibi olduğuna göre, ikinci seslinin uyarlanması bundan daha sonraki bir tarihte gerçekleşmiş olmalı. Evliya Çelebi’ye sorsan /müdirliği/ derdi muhtemelen.</div><div class="MsoNormal"><br /></div><div class="MsoNormal">*</div><div class="MsoNormal">Düşün. Kafan eğer milliyetçi şablonlarla tütsülü ise şimdi ya “dedim ben sana, Türkçe diye bir dil yok, vay yağmacı kültürsüzler,” diye kabaracaksın, ya da “Türkçeye hakaret ediyor Ermeni dölü” diye köpüreceksin. Halbuki elinin altında ne muazzam bir sentez, ne büyük kültürel zenginlik, değil mi? </div><div class="MsoNormal"><br /></div><div class="MsoNormal">Hatta bırak sentezi mentezi ağır lafları, “ne keyifli kaos!” diye düşünsen de yeter.</div><br></body></html>