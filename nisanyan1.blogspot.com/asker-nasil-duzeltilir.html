<!DOCTYPE html><html lang="tr"><head><meta charset="UTF-8"><title>Document</title></head><body><h1>Asker Nasıl Düzeltilir?</h1><a href='http://nisanyan1.blogspot.com/2009/07/asker-nasl-duzeltilir.html'>http://nisanyan1.blogspot.com/2009/07/asker-nasl-duzeltilir.html</a><p>2009-07-01T05:16:00.003+03:00</p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';"><em>(Taraf Gazetesi HerTaraf sayfası 28 Haziran 2009)</em></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Birkaç ay önce “Türkiye’ye Ordu Sahiden Lazım mı?” başlıklı bir yazı yazdım, kurumun varlık nedenlerini sorguladım <i>(HerTaraf 3 Mart 2009)</i>. Gelen tepkilerden anlıyorum ki memleket henüz bu soruyu sormaya hazır değildir. Ordu gerçekten gerekebilir, gerekmeyebilir de. Ama toplum henüz eski alışkanlıklarını atıp bu konuda düzgün fikir üretebilecek durumda değildir. Bir yerlerine el atmışız gibi haykıranları bir yana bırakın, “aferin doğru yazmışsın” diyenler de aslında neyi savunduklarını pek bilmiyorlar.<?xml:namespace prefix = o ns = "urn:schemas-microsoft-com:office:office" /><o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Madem öyle, geri adım atalım. Diyelim ki Silahlı Kuvvetler lazımdır, görünür gelecekte bir yere gideceği yoktur. Dolayısıyla gündem tasfiye değil reformdur. Çürümeye yüz tutmuş olan bir yapının ıslah edilerek canlandırılmasıdır.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Ütopik bir çalışma değildir bu. Tahmin ediyorum ki son belge olayından sonra Genelkurmay Başkanlığı bünyesinde <b>Vaka-yı Hayriye niteliğinde bir operasyon</b> artık neredeyse kaçınılmaz hale gelmiştir. Tarihte kendi ordusunu top ve tüfekle imha etmiş tek ülke olan bu ülkede, 180 küsur yıl sonra yeniden zorlu bir karar anına varılmıştır. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Bu işlemin mümkün mertebe barış ve hukuk çerçevesinde gerçekleşmesi, doğal olarak, bu ülkeyi seven herkesin temel kaygısıdır. Aksi halde doğacak arbededen herkes zarar görür. Bu yüzden yeni ve yapıcı fikirlere, çözüme yönelik önerilere her zamankinden çok ihtiyaç vardır. Bu aşamada görüş üretmek bir lüks değil, vatandaşlık görevidir.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">*<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Askeri konularda uzman değilim. Burada dile getireceğim görüşler benden başka kimseyi bağlamaz; hiçbir kesim veya zümrenin görüşlerini yansıtmaz. Bilenlere veya bildiğini ileri sürenlere danışmadım. Uzman geçinen bir-iki kişiyle sohbetimde de, bu kişilerin zekâ ve sağduyu seviyesi hakkında olumlu bir izlenim edinmedim.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Dilerseniz “kahvehane muhabbeti” de diyebilirsiniz, gocunmam.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><u><span style="font-family:'Calibri','sans-serif';">Genelkurmay kurmay olmalı<o:p></o:p></span></u></p><p class="MsoNormal" style="MARGIN: 10pt 0cm 0pt 18pt; TEXT-INDENT: -18pt; LINE-HEIGHT: 115%; mso-list: l0 level1 lfo1; tab-stops: list 18.0pt"><i><span style="FONT-FAMILY: 'Calibri','sans-serif'; mso-fareast-font-family: Calibrifont-family:Calibri;" ><span style="mso-list: Ignore">1.<span style="FONT: 7pt 'Times New Roman'"> </span></span></span></i><span dir="ltr"></span><span style="font-family:'Calibri','sans-serif';">Genelkurmay müessesesi kuruluş amacının dışına çıkmış, adeta bir başkomutanlık karargâhı haline gelmiştir. Oysa adı üstünde <b>"kurmay", bir istişare ve koordinasyon kurumu olmalıdır.</b><i><o:p></o:p></i></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">ABD'de Joint Chiefs of Staff iyi bir örnektir. JCS Başkanı silahlı kuvvetlerin üst amiri değildir; harekât birliklerine emir veremez. Emir verme yetkisi tek başına ABD Başkanının ve ona vekâlet eden Savunma Bakanınındır. JCS başkanı, Savunma Bakanının askeri konularda baş danışmanıdır. İlginçtir ki 1914’te Almanların denetiminde Erkân-ı Harbiye Riyaseti (Genelkurmay Başkanlığı) kurulduğunda da aynı mantık güdülmüştü.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Türkiye'de yapılabilecek en ciddi reformlardan biri budur. Silahlı kuvvetlerde en üst operatif birim, ordu ve donanma komutanlıkları olmalıdır. Belki ABD'deki gibi belirli amaç ve hedefler için oluşturulmuş birleşik harekât komutanlıkları da kurulabilir. Üç kuvvetin temsilcilerinden oluşan genelkurmay sadece genel politikayı oluşturan bir danışma kurulu olarak hizmet verir. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Danışma kurulunun işlevsel olması için rütbe hiyerarşisinden arındırılması şarttır. Kurul üyesi olan general ve amiraller, aralarındaki rütbe ve kıdem farkından bağımsız olarak uzmanlıklarını dile getirebilmelidir. Kurul başkanlığı sembolik bir görev olmalıdır. Bu nedenle tuğ veya tüm düzeyinde tutulması daha doğru olur. Kısa süreli (mesela altı aylık) ya da dönüşümlü başkanlık usulü benimsenebilir. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><u><span style="font-family:'Calibri','sans-serif';">İç güvenlik ordu işi değil<o:p></o:p></span></u></p><p class="MsoNormal" style="MARGIN: 10pt 0cm 0pt 18pt; TEXT-INDENT: -18pt; LINE-HEIGHT: 115%; mso-list: l0 level1 lfo1; tab-stops: list 18.0pt"><span style="FONT-FAMILY: 'Calibri','sans-serif'; mso-fareast-font-family: Calibrifont-family:Calibri;" ><span style="mso-list: Ignore">2.<span style="FONT: 7pt 'Times New Roman'"> </span></span></span><span dir="ltr"></span><b><span style="font-family:'Calibri','sans-serif';">Yurtiçi istihbarat görevleri TSK'den ayrılmalıdır.</span></b><i><span style="font-family:'Calibri','sans-serif';"> </span></i><span style="font-family:'Calibri','sans-serif';">Askeri istihbaratın yetkisi dış devlet ve ordular hakkında bilgi edinmekle sınırlanmalıdır. İç istihbarat, emniyetin ve diğer iç güvenlik birimlerinin görevi olmalıdır. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Aksi halde sürekli genleşen bir "iç düşman" tanımı aracılığıyla silahlı kuvvetlerin yurt içindeki siyasi iktidar kavgalarına bulaşması engellenemez.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Terör ya da gerilla gibi iç tehditlere karşı geleneksel askeri eğitimin herhangi bir avantaj sağlamadığı açıktır. Askeri örgütlenme biçiminin temel mantığı, büyük kitleleri hızlı ve disiplinli bir şekilde sevk ve idare etmekten ibarettir. Düzensiz küçük gruplara ve bireylere karşı bu modelin faydası yoktur. Dolayısıyla iç tehditle mücadele görevinin, bu konuda istihbarat yapma yetkisiyle birlikte, ordu dışında bu iş için özel olarak yetiştirilen ya da yetiştirilecek uzman ekiplere aktarılması daha doğru olur. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><u><span style="font-family:'Calibri','sans-serif';">Jandarmaya özgürlük<o:p></o:p></span></u></p><p class="MsoNormal" style="MARGIN: 10pt 0cm 0pt 18pt; TEXT-INDENT: -18pt; LINE-HEIGHT: 115%; mso-list: l0 level1 lfo1; tab-stops: list 18.0pt"><b><span style="FONT-FAMILY: 'Calibri','sans-serif'; mso-fareast-font-family: Calibrifont-family:Calibri;" ><span style="mso-list: Ignore">3.<span style="FONT: 7pt 'Times New Roman'"> </span></span></span></b><span dir="ltr"></span><b><span style="font-family:'Calibri','sans-serif';">Jandarma TSK karşısında daha bağımsız bir yapıya kavuşturulmalıdır.<span style="mso-spacerun: yes"> </span><o:p></o:p></span></b></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Jandarma son yıllarda profesyonelleşme ve uzmanlaşma yönünde ciddi gelişme kaydetmiştir. Bu gelişmenin mantıki devamı, jandarmanın eğitim ve özlük işleri bakımından kara kuvvetlerinden tamamen ayrılmasıdır. Çeşitli uzmanlık alanlarında daha fazla sivil kadro istihdam edilmelidir. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Fransız jandarması öteden beri Türk jandarmasının kurumsal modelidir. Oysa Fransa'da 1947'den bu yana göreve gelen Gendarmerie Nationale komutanlarının biri hariç tümü sivil kişiler olmuştur. <span style="mso-spacerun: yes"></span><o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Jandarmanın erat ihtiyacı kısmen bugünkü gibi karşılanabilir. Ya da jandarma hizmeti askerliğe eşdeğer fakat ondan ayrı bir kamu hizmeti olarak tanımlanabilir. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><u><span style="font-family:'Calibri','sans-serif';">Sosyal reformlar<o:p></o:p></span></u></p><p class="MsoNormal" style="MARGIN: 10pt 0cm 0pt 18pt; TEXT-INDENT: -18pt; LINE-HEIGHT: 115%; mso-list: l0 level1 lfo1; tab-stops: list 18.0pt"><span style="FONT-FAMILY: 'Calibri','sans-serif'; mso-fareast-font-family: Calibrifont-family:Calibri;" ><span style="mso-list: Ignore">4.<span style="FONT: 7pt 'Times New Roman'"> </span></span></span><span dir="ltr"></span><span style="font-family:'Calibri','sans-serif';">Çocuk yaştan itibaren askeri yapı içinde yetişen subayların adeta kapalı bir kast zihniyeti kazandıkları ve bu zihniyeti toplumla ilişkilerine yansıttıkları görülmektedir. Bu yüzden <b>askeri liseler kaldırılmalıdır.</b><i> </i><o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Askeri kariyere ilk adımın 18 yaş sonrasına çekilmesi, toplumsal etkileri daha iyi özümsemiş, daha özgür karar verebilen, daha büyük sosyal çeşitliliğe sahip bir kadroya yol açabilir.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Harp Okulları dışında sivil üniversitelerden mezun olanların da silahlı kuvvetlerin teknik ve muharip sınıflarına – belli oranlarda – katılması teşvik edilmelidir.<span style="mso-spacerun: yes"> </span><span style="mso-spacerun: yes"></span><o:p></o:p></span></p><p class="MsoNormal" style="MARGIN: 10pt 0cm 0pt 18pt; TEXT-INDENT: -18pt; LINE-HEIGHT: 115%; mso-list: l0 level1 lfo1; tab-stops: list 18.0pt"><span style="FONT-FAMILY: 'Calibri','sans-serif'; mso-fareast-font-family: Calibrifont-family:Calibri;" ><span style="mso-list: Ignore">5.<span style="FONT: 7pt 'Times New Roman'"> </span></span></span><span dir="ltr"></span><b><span style="font-family:'Calibri','sans-serif';">Orduevleri ve askeri tatil kampları tasfiye edilmelidir.</span></b><i><span style="font-family:'Calibri','sans-serif';"> </span></i><span style="font-family:'Calibri','sans-serif';">Bunda da amaç, askerin toplumla daha yakın temasının sağlanması ve kapalı kast zihniyetinin giderilmesidir.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Orduevi ve kamplar belki düşük rütbeli subay ve assubaylara ekonomik koşullarda tatil imkânı sağlamak amacıyla korunabilir. Ancak bu tesisler asker olmayanlara da (ücret karşılığında) açık olmalıdır. Tesis işletmesi sivil işletmecilere ihale edilerek, ordunun işlev ve formasyonuna aykırı bir yıpranma kapısı kapatılmalıdır.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Üst rütbeli subayların yurt içi ve dışında kaliteli sivil tesislerde tatil yapması özendirilmelidir. Askerin sivil ortamdaki itibarının daha iyi korunması için üst rütbeli subayların maaşı, üst düzey özel sektör yöneticileriyle kıyaslanabilir bir düzeye yükseltilmelidir. Sivil elitle aynı mekân ve alışkanlıkları paylaşan askeri yöneticilerin, bir süre sonra toplum yönetimi hakkında da onlara benzer değer ve görüşleri benimseyecekleri muhakkaktır.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><u><span style="font-family:'Calibri','sans-serif';">Sonuç<o:p></o:p></span></u></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Erdoğan hükümeti 2003'te çıkardığı Yedinci Uyum Paketi ile son derece önemli üç değişikliğe imza atmıştı. Bunların birincisiyle MGK'nın statüsü ve yetkileri yeniden düzenlenmiş, ikincisiyle askeri harcamalar Sayıştay denetimi kapsamına alınmış, üçüncüsüyle de askeri mahkemelerin barış zamanında sivil kişileri yargılama yetkisi kısıtlanmıştı. İkinci ve üçüncü hususlar henüz gerçek anlamda hayata geçirilemese de, bu reformlar kanımca Ak Parti iktidarının bugüne dek aldığı en radikal ve en kalıcı kararlar arasındadır.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Yıllardan beri ertelense de sonuçta gündeme gelmesi kaçınılmaz görünen anayasa reformu, bu kararları daha ileri götürmek için çok değerli bir fırsat olabilir. <o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';">Yukarıda önerdiğim düzenlemelerin bir kısmı bile gerçekleşse Türkiye daha rasyonel bir kamu düzenine ve daha özgür bir geleceğe doğru hatırı sayılır bir adım atmış olacaktır.<o:p></o:p></span></p><p class="MsoNormal" style="MARGIN: 10pt 0cm 0pt; LINE-HEIGHT: 115%"><span style="font-family:'Calibri','sans-serif';"><o:p></o:p></span></p><br></body></html>