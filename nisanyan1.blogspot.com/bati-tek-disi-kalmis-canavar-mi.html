<!DOCTYPE html><html lang="tr"><head><meta charset="UTF-8"><title>Document</title></head><body><h1>Batı Tek Dişi Kalmış Canavar mı?</h1><a href='http://nisanyan1.blogspot.com/2009/01/bat-tek-dii-kalm-canavar-m.html'>http://nisanyan1.blogspot.com/2009/01/bat-tek-dii-kalm-canavar-m.html</a><p>2008-10-05T21:06:00.001+03:00</p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;"><span style="font-family:Calibri;font-size:small;"><em>(Star gazetesi Açık Görüş eki, 5 Ekim 2008)</em></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Ne demişiz? Son beşyüz yılda icat edilip insanlığın genel kullanımına sunulan uygarlık ürünlerinin hepsi, ama HEPSİ, Batı’nın on-oniki tane ülkesinden çıkmış. 1500 gibi bir tarihten bu yana Doğu’nun – Hind’in, Çin’in, İslam ülkelerinin, hadi Afrika’yı da sayalım – insan medeniyetinin evrimine dişe gelir BİR TANE BİLE katkısı olmamış. </span></p><p><span style="font-family:Calibri;font-size:small;">Sonra, yarı ciddi yarı şaka, birkaç yüz tane uygarlık ürünü saymışız. Listede elektrik var, otomobil var, kuduz aşısı var, parlamento var, gazete var, kâğıt para var, insan hakları var, internet var. Makineli tüfek ve atom bombası da var. <strong>Naylon poşetle don lastiği</strong> de var. </span></p><p><span style="font-family:Calibri;font-size:small;">Üstelik, demişiz, bunlar “<span class="StyleTimesNewRomanLatin10pt"><span style="LINE-HEIGHT: 115%; FONT-FAMILY: 'Calibri','sans-serif'font-family:Arial;font-size:85%;"  >Batı’nın ‘üstün maddi imkânları’ sayesinde satın aldığı ya da şunun bunun ‘emeğini sömürerek’ elde ettiği şeyler değildir. Kendilerini sıradışı fikirlere adamış insanların geceli gündüzlü çalışma&shy;larının, <strong>sonsuz fedakârlıkların, uykusuz gecelerin, harcanmış evliliklerin, kuşkuların, hayal kırıklıklarının, insanüstü sabır, azim ve çabaların</strong> eseridir.</span></span>”* [Sevan Nişanyan, <em>Yanlış Cumhuriyet: Atatürk ve Kemalizm Üzerine 51 Soru,</em> Kırmızı Y., s. 227.</span></p><p><span style="font-size:small;"><span style="font-family:Calibri;"><em>Yanlış Cumhuriyet’</em>i, sağolsunlar, İslami kesimden okurlar daha bir benimsediler. Bir sürü tebrik, teşekkür, övgü. Ama Batı-Doğu meselesine gelince hemen hepsinin kaşları çatılıyor. Batı’nın üstün olduğunu sen nasıl söylersin? Hani zulüm, hani kahır, hani emperyalizm? Hani mazlum Filistinliler? Hani yokedilen Kızılderililer? 1915 kıyımını yapan İttihatçılar bile <strong>Batı taklitçisi menfur bir çete</strong> değil miydi? Bak, Ermeniliğin ortaya çıktı işte. Batı bilimde teknikte alet edevatta üstün olabilir, ama manevi üstünlük tabii ki Doğu’dadır.</span></span><a href="http://icmihrak.blogspot.com/"><img id="BLOGGER_PHOTO_ID_5304514116750193858" style="WIDTH: 200px; CURSOR: hand; HEIGHT: 200px" alt="Düşünüyorum O Halde Tehikeliyim" src="http://4.bp.blogspot.com/_YXmOKYiwtFw/SZ1rfBLwtMI/AAAAAAAAABo/gMOucEt2K48/s200/dusunuyorum_copy.jpg" align="right" border="0" /></a><br /><strong><span style="font-size:small;"><span style="font-family:Calibri;"><br />Ki vaktiyle Ziya Gökalp de aynen öyle demişti.</span></span></strong></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Çağ değişiyor, peki</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Mecbur, cevap vereceğim.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Bir kere, özeleştiri. Bu kitap 1994’te yazıldığında anti-Batıcı düşünce bugünkü kadar yaygınlık kazanmamıştı. İdeolojik zemini bugünkü kadar kuvvetle belirlemeye başlamamıştı. Ya da başlamıştı da biz farkında değildik. Bugün yazsam belki gardımı biraz daha yüksek tutmam, mevcut ve muhtemel itirazlara karşı daha dikkatli akıl yürütmem gerekecekti. Çağ çabuk değişiyor.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Dünyaya 2008’den baktığında Batı’nın halinin pek iç açıcı olmadığı da ayrı bir gerçek. Avrupa: <strong>geçmişinin anılarıyla ayakta duran bir huzurevi</strong>. Amerika: imparatorluğunu kaybetmenin telaşına düşmüş <strong>şaşkın bir dev</strong>. Bu çağda halâ Batıperestlik yapmak geri kafalılık değilse nedir?</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">(Gene de dikkat: insanlığın gidişine yön veren HER ŞEY halâ Amerika’dan çıkıyor. Gugıl da öyle, emesen de öyle, cep telefonu da öyle, hip hop da öyle. Afrika’nın kör taşrasında genç kızlar bilgisayar başına oturup harıl harıl çet yapıyorlar, kendi gözümle gördüm.) </span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Zorunlu açıklama</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Sonra, aslında lüzumsuz bir açıklama, gene de söylemekte fayda var. Batı her şeyi yaratmış demek Batı’nın her şeyi iyidir demek değil. Alakası yok. Emperyalizmin safi şeytanlık olduğunu, hayır, düşünmüyorum; ama Batı emperyalizminin berbat yanlarını görmeyecek kadar kör de değilim.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Ayrıca Batı’nın yaratıcılığına hayran olmak, Batı’nın her şeyini sevmeyi gerektirmez. Bu mısraların yazarı, mesela, yaşlandığından bu yana Batı ülkelerini görmekten hiç zevk almaz oldu. Batı’nın <strong>kendini beğenmiş tertipliliğinden</strong> feci şekilde sıkılıyor. Hindistan’ın, Afrika’nın, Kürdistan’ın, Gürcistan’ın insanını daha sevimli, tapınaklarını daha gerçek, derme çatma lokantalarını daha lezzetli buluyor.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Bizim buralarda “Batılılaşma” (yahut daha kibar dilde: “modernleşme”) denen nesnenin Batı’yla, Batı uygarlığıyla, Batı’yı ilginç ve güzel ve, evet, ÜSTÜN kılan müthiş orijinallikle uzak yakın bir ilgisi olmadığını da söyleyeceğim. Almışlar Batı’dan ucuz işporta malı birkaç <strong>şapka, kravat, mayo, betonarme gecekondu, Adnan Saygun oratoryosu, televizyon dizisi,</strong> getirip alabildiğine çürük bir Şark despotluğuna giysi giydirmişler. Yani “Batı dediğin Maslak’ın apartmanlarıyla Hürriyet’in magazin sayfalarıysa, batsın bu Batı” diyenler dar anlamda haklı olabilir, ama kaziyeleri yanlış. Çünkü Batı o değil. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">O olsaydı ne Amerika’yı keşfedebilirlerdi, ne de cep telefonunu icat ederlerdi.</span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">Nitekim bizim “Batılılar” da, Cumhuriyetimizin seksenbeşinci yılında, bırak cep telefonunu, bir cepken düğmesi bile icat edemediler. <strong>Kazara biri Nobel ödülü alacak oldu, onu da döve döve kümesten kovdular.</strong></span></span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Ahir zaman evliyaları</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Serde sözlükçülük var, o yüzden sözlükçü örneği vereceğim. James Murray adlı bir adam, başlangıçta mütevazı bir öğretmen. Oxford’da avuç kadar evinde kırkaltı sene oturmuş. Yetmişbeşbin kişiyle yazışmış. 1150 yılından o güne İngiliz dilinde herhangi bir yerde geçen her kelimeyi derlemiş. Her kelimenin ilk kez hangi yıl kullanıldığını aramış, zaman içinde hangi evrimi geçirdiğini izlemiş. Modern leksikografinin esaslarını keşfetmiş. <strong>Tarihin gelmiş geçmiş en muazzam sözlüğünü</strong> hazırlamış. Dörtyüzbin madde yazmış. Üç otuz para maaş almış.</span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">Sonra kütüphane. British Library’de kırk milyon kitap var, üçer santimden 1200 kilometre eder. Üstelik bu kırk milyon kitap, dünyanın her yerinden gelen herkese bila ücret açık.<span style="mso-spacerun: yes"> </span>Gürcistan’da 1848’de çıkan derginin şu nüshası lazım deyince adamın biri koşturup buluyor. Bizdeki en kabadayı kütüphanede kırkbin cilt varsa şaşarım. Oradaki memure de yün örgüsünden vaktini çaldın diye kötü kötü bakar.</span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Vaktiyle Bağdat’da kütüphane varmış, evet, Avrupa’dakilerden iyiymiş. Ama yediyüzelli sene önce yıkılmış. <strong>Yerine bir şey yapılmamış.</strong> </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Burada sözkonusu olan şey maddiyat filan değil manevi bir üstünlüktür.<span style="mso-spacerun: yes"> </span>Bunu görmek lazım. <strong>Yapılmış ve yapılabilecek olanın dış sınırını zorlamışlar.</strong> Hayatları rahat olsun, kolay olsun diye değil, şan ve şeref için yapmışlar. Doğru olduğu için yapmışlar. İnandıkları için yapmışlar. Başka bir dilde söyleyelim, Allah rızası için yapmışlar. Eş dost, mahalle, medya “aklın mı yok, ne uğraşıyorsun” dedikleri halde yapmışlar.</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Yeni kıtaları kim keşfeder</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Kristof Kolomb’un Amerika’nın keşfi de maddi bir güç, organizasyon, finansman vb. sorunundan önce <strong>bir manevi serüvendir</strong>. Bunu da iyice anlamak lazım. Adamın biri çıkmış, bütün dünya ve bütün atalarımız ve büyüklerimiz aksini de söylese ben buna inanıyorum ve bu uğurda hayatımı, itibarımı, evimi, rahatımı feda ederim demiş. <strong>Bütün dünya haksızdır ben haklıyım</strong> diyebilmiş. Yapayalnız kalmayı göze almış. Nefes kesici bir manevi cüret!</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Ha sonra ne olmuş? Kâşifin peşinden gidenler Kızılderilileri kesmişler, falan filan. İşin özünü değiştirmez. İnsanlık alemi böyle bir şey. Bir öncü – peygamber – çıkar, yepyeni bir yol açar. Peşinden giden sıradan insanlar, <strong>sıradan insanların her zaman yaptıklarını yaparlar</strong>. Batı’nın sıradan adam rezervi de Doğu’nunkinden eksik değil. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">(Ayrıca Piri Reis bir halt keşfetmemiş. İspanyolun tekinin haritasını bulup çevirmiş, o kadar.)</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Gene de dönüyor!</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Galileo Galilei diri diri yakılmaktan korkmuş, mahkeme önünde dünyanın döndüğü tezinden vaz geçmiş. Ama fısıldayarak da olsa “<strong>eppur si muove</strong>” (gene de dönüyor) demekten geri durmamış. Çünkü aklın ve vicdanın kutsallığından bir dakika bile şüphe etmemiş. Aklın emrettiğine sonuna kadar inanacak <strong>manevi metanete</strong> sahipmiş.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Bunun zıddı nedir? Şudur:</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">“Prof. Dr. Feyzi Bingöl, üniversiteye başörtüyle girilmesi konusunda daha önce bir bildiriye imza atmasıyla ilgili olarak ise, o dönem yönetici olmadığını ve imza vermesinin kişisel görüşü olduğunu belirtti. Prof. Dr. Bingöl bu konuda şunları söyledi: ‘İnsanın bir kişisel görüşü vardır. Benim kişisel fikrime göre, yükseköğrenim alan bir kişinin bu hakkının elinden alınmaması gerekir. Ama idareci olduğunuz zaman <strong>kanun, mevzuat, yönetmelik, mahkeme kararları sizi bağlar</strong>.’” (20 eylül 2008, gazeteler).</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Bu adam sıfat ve makamıyla kaim olan bir adamdır. Giysisinden ibarettir. Aklın ve vicdanın kutsallığına inancı yoktur. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Batı’da yok mu bunlardan? Tonla var. Ama öbür türlüsü de var. Doğu’da ise yüzyıllardan beri sadece Prof. Dr. Feyzi Bingöller var. Kazara başka türlüsü çıkacak olursa, <strong>bütün toplum sözbirliğiyle ve elbirliğiyle tepelemekten bir dakika geri durmazlar</strong>.</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Batı’nın derin sırrı</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Batı nasıl becermiş bu işi? Şeytan diyor ki “Hıristiyan ahlâkı” de. “Sezar’ın hakkı Sezar’a, ama tanrının hakkı tanrıya” diyen <strong>manevi özerklik ideali</strong> de. Ama doğru değil: bizim Rumlarla Ermeniler de Hıristiyandır, hem Batılılardan daha otantik Hıristiyandır, ama bizden bir tanecik Galileo çıkmamış. Başka bir şey olmalı. </span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">Tek kelimeyle anlat deseniz, bireyin kutsanması derim. Batı’nın beşyüz sene önce icat ettiği, daha önce <strong>beş kıtada eşine rastlanmamış</strong> tuhaf fikir bu. Adam herkesin bildiğinin aksini söylüyor, atalarımızın ruhlarını muazzep ediyor, muteber Prof.Dr.ların dediğine inanmıyor, vatana millete zararlıdır kesin, ama ne yapacaksın, saygı göstermek lazım diyen düşünce: bid’at sevgisi. <strong>Eline hayatta top, tüfek, kılıç almamış onbinlerce kişiyi kahraman ilan edip meydanlara heykellerini diktiren zihin iklimi.</strong></span></span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">İşin bir de siyasi-hukuki yanı var, ki beşyüz yıldan daha eski, belki sekizyüz yıllık. Devletin her boka maydanoz olamayacağı, kamu otoritesinin dokunulmaz sınırları olduğu, kamu yararının tek elden belirlenemeyeceği, birtakım hak ve özgürlüklere tecavüze kimsenin gücü yetmeyeceği gerçeği, Avrupa’nın başına ta 1200’lerde, yani bizdekilerin “Ortaçağ karanlığı” diye dalga geçtiği bir devirde dank etmiş. Sık sık tökezlese de, bugüne dek hayatiyetini korumuş. <strong>Eskiden adına tabii hukuk denirdi, şimdi “insan hakları” diyorlar.</strong></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Bizde valiliğin yan tarafında, çaycısı bile olmayan zavallı bir devlet dairesinin adıdır.</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Zalim Batı neler yapmış</span></span></span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">Batı zalimmiş, Batı adaletsizmiş, Batı bencilmiş, şöyleymiş böyleymiş, bunlar züğürt tesellisi. <strong>İnsanoğlu zalimdir. Gücü yeterse daha zalimdir. </strong>Batı zalim olduğu için güçlü değil, güçlü olduğu için daha rahat zulmedecek lükse sahip. Doğunun farkı daha az zalim olması değil, marjinal bazı alanlar dışında son 300-500 senedir Batıdan daha güçsüz olması. <strong>Gücün kadar zulmedersin. </strong></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Amerikalılar Irak’ı yakmış: <strong>Sanki Türkler yirmibeş senedir Güneydoğu’da başka şey yapıyorlar</strong>. Ya da 1870’lerde Bulgaristan’da, 1840’larda Lazistan’da, 1820’lerde Yunanistan’da, 1770’lerde Podolya ile Ukrayna’da başka şey yaptılar. Kuzey Kıbrıs’ın Rumları da 1974’te <strong>Türklerin imajı bozulsun diye</strong> evlerini barklarını bırakıp kaçtılar. (1915’i hiç saymıyorum, malum onu Türkler yapmadı, Dürckheim’le August Comte yaptı.)</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Ya zavallı Kızılderililer? İslam egemenliği altında adalet ve huzur içinde yaşayan Suryaniler, yahut Mısır Hıristiyanları, yahut Anadolu Rumları veya Fas Yahudileri ya da Darfur yerlileri kadar şanslı değillerdi herhalde! Kara Afrika’da da Avrupalılar gelmeden önce Araplar zaten bin sene boyunca köle ticareti yapmıyordu da, mesleğin püf noktalarını beyaz adama onlar öğretmediler. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">İslamın adaletine, faziletine, vesairesine gelince hatırlatmak gerek ki İslam Hıristiyanlarla (yahut Yahudilerle) kıyaslanamaz, <strong>elma ile armut olur</strong>. İslam belki Hıristiyanlıkla (yahut Yahudilikle) kıyaslanabilir. Hıristiyanlar filan da ancak Müslümanlarla kıyaslanabilir. Hangi tarafın bu kıyaslamadan avantajlı çıkacağından emin değilim.</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Vicdan hangi kitapta yazar?</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Peki bu düşmanlık neden? Babadan kalma gâvur nefretinin izleri derin, evet. Batının küstah üstünlüğüne karşı bir ego koruma refleksi, evet. Bizde seksenbeş senedir “Batı” diye dayatılan yavan çorbanın doğurduğu bulantı, evet. Ama bunları aşan başka bir şey daha var. Onu anlamaya çalışıyorum.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Yüz yıldan beri aklın ve vicdanın sürekli olarak tekmelendiği bir memlekette, aklına ve vicdanına bir dayanak arayan insanlar – başka seçenek olmadığı veya bilmedikleri için – çareyi İslam dininde arıyorlar. “Kanun, mevzuat ve yönetmelikle” dayatılan ve sahte bir Batı’yı tanık göstererek meşrulaştırılan zorbalık düzenine karşı ayakta durma gücünü, manevi direnci, <strong>1400 küsur senedir değişmediği için çok sağlammış gibi görünen bir kaynaktan</strong> türetiyorlar. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Buradan bakıldığında İslam’ın “dışında” olan her şey ister istemez bir vicdansızlık alemi olarak görünecektir. Öyle görünmek zorundadır. Aklın ve vicdanın yegâne dayanağı 1400 küsur yıl önce zaptedilmiş olan vahiyse, <strong>o vahyi tanımayan akılsız ve vicdansızdır</strong>, değil mi? Bakınız Filistin, Irak, zavallı Kızılderililer. İşte, belli!</span></p><p class="MsoNormal" style="MARGIN: 0cm 0cm 10pt"><span style="TEXT-DECORATION: underline"><span style="font-size:small;"><span style="font-family:Calibri;">Evrensel bir zemin</span></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Akıl ve vicdanın dayanağını arayanları alkışlamak gerekiyor, evet. Böyle bir memlekette insanların bir şeylere dayanarak da olsa ayakta durması başlı başına bir mucizedir, bunu da kabul etmek lazım. Bugün başörtüsü vesaire için direnen insanlar, belki yarın <strong>daha evrensel bir zeminde</strong> “gene de dönüyor!” deme gücünü bulurlar, kim bilir. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Ama bu mantığın gelip vardığı yer sakattır. Çünkü akıl ve vicdan yalnız Doğu’da serpilmedi. Hatta orada hiç serpilmedi. Beşyüz seneden beri, <strong>vahyin semtine bile uğramadığı iklimlerde yeşerdi</strong>: gerçek bu. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">İslam düşüncesi bu zor gerçekle baş edebilir mi? Sınırları esnek ve geniş de olsa bir ümmetle kendini özdeşleştirmekten – dolayısıyla o ümmete ait olmayanı ötekileştirmekten – vazgeçip gerçek anlamda evrenselliğe açılabilir mi? MüslümanLARI aşıp mutlak olan üzerinde yoğunlaşabilir mi? Aşiret dayanışmasının ötesine geçebilir mi? Tarihin yükünü sırtından atabilir mi? </span></p><p class="MsoNormal" style="MARGIN: 0cm 0cm 10pt"><span style="font-family:Calibri;font-size:small;">Arayışlar olduğunu biliyorum evet. Ama “Müslümanlar” derken buna vahiy sahibinin, “tarih” derken buna 622 tarihinin de dahil olduğunu unutmamak lazım.</span></p><p class="MsoNormal" style="MARGIN: 0cm 0cm 10pt"><span style="font-size:small;"><span style="font-family:Calibri;">Avrupalıların 500 sene önce attığı müthiş adım tam buydu. Öbür dinler kadar taşralı bir dinden yola çıkıp, İNSANI keşfettiler. Bu topraklarda, 21ci yüzyılda öyle bir adım atılabilir mi? Ben şahsen pek ihtimal veremiyorum. <strong>Ama gönül ister ki yanılmış olayım. </strong></span></span></p><br></body></html>