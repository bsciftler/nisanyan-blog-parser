<!DOCTYPE html><html lang="tr"><head><meta charset="UTF-8"><title>Document</title></head><body><h1>Biraz da Türklerin açısından bakalım</h1><a href='http://nisanyan1.blogspot.com/2011/12/biraz-da-turklerin-acsndan-bakalm.html'>http://nisanyan1.blogspot.com/2011/12/biraz-da-turklerin-acsndan-bakalm.html</a><p>2011-12-23T21:42:00.002+02:00</p><br />Tarihte hiçbir olay siyah beyaz değildir. Bunu bilecek kadar aklım ve yaşım  var Allaha şükür.<br /><br />Adamlar izan ve vicdan sahibi birinin savunabileceği &nbsp;karşı  argümanları bile getirmekten acizler. <em>Haindiler o yüzden kestik! Yalandır  kesmedik! Kestik ama az kestik! Zaten onlar da kesti! Emperyalistlerin oyunudur!  Kahraman Türk milleti bu ibneleri susturmayı bilir!</em> İğrenç bir terane…  <br /><br />İzan ve vicdan sahibi Türklerin hepsi son yıllarda uykudan geç uyanmanın şoku  içinde, inkârın ve ahlaksızlığın boyutlarını tartışmakla meşgul. Araya mesafe  koyup “neden oldu?” sorusunu sorabilen yok. Sorsa, karşı tarafın ekmeğine yağ  sürmekten – haklı olarak – korkuyor. “Yaptık ama sebepleri vardı” demeyi ahlaken  – haklı olarak – sıkıntılı buluyor. Ya da kolayına kaçıp işi İttihatçılara  yıkmakla yetiniyor.<br /><br />Türklere kopya vermek de, mecbur, bu acize düşüyor.<br /><br />*<br /><strong>MADDE BİR: Korku zulmü tetikler.</strong><br /><br />1915’te Türkler topyekün panik içindeydi. 1912’de, “kahraman Türk ordusu bu  korkakları beş günde kahreder” laylaylomuyla girdikleri savaşta bütün Rumeli  kaybedildi. Memleketin üçüncü büyük şehri olan, nüfusunun %60 küsüru Müslüman  olan, memlekete hakim siyasi akımların doğum yeri olan Selanik birkaç haftada  gitti. Bir milyona yakın sersefil muhacir İstanbul’a yığıldı. Camiler, kiliseler, hastaneler, sur dışındaki bostanlar tıklım tıkış mülteci kamplarıyla  doldu. Millet aylarca kolera korkusuyla yaşadı.<br /><br />“Türkleri Avrupa’dan çıkarma” fikri 1895 Ermeni olaylarından beri Avrupa’da  yükselen ırkçı akımın sloganıydı. 1913 Londra Konferansı sırasında bu kez  “Türkleri Küçük Asya’dan çıkarma” fikri duyulmaya başlandı.<br /><br />“Anadolu’da Türk yurdu” kurma düşüncesi İttihat ve Terakki çevrelerinde  1912’nin son günlerinde – ki Balkan Harbinin en felaketli günleridir – egemen  olmaya başlamış görünür. Batı Anadolu Rumlarını toplu terör tehdidiyle yurt  dışına sürme hamlesi bunun hemen ardından başlar, 1913 ilkbaharında çılgınlık  boyutuna ulaşır. Mesela Çeşme ve Urla’nın hemen hepsi Rum olan nüfusu 1913  Mayısında iki hafta içinde tehcir edilir. [Selanik’in düşüşünden bir hafta sonra nüfusunun çoğu Rum olan Makri kasabasının adı Fethiye diye değiştirilir; bu da anlayana yeterince  anlamlı bir mesajdır.]<br /><br />1914’te gene savaş çıkar. Devleti yöneten zibidiler kahraman Türk ordusunun  bu sefer İran’a, Turan’a dayanacağından emin görünür. Ama halkın – ve hatta  yönetici sınıfın – bu hayallere kandığını hiç zannetmiyorum. 18 Mart 1915’te  düşmanın Çanakkaleyi denizden geçme hamlesi sonuç vermez gerçi; ama 24  Nisan’daki kara çıkarmasından sonra İstanbul’un birkaç gün içinde düşeceği  inancı hakimdir. Devlet arşivleri ile sarayı Bursa’ya taşıma planları  yapılır.<br /><br />Anadolu Ermenilerini topyekün imha etme kararı da aynı 24 Nisan 1915 günü  yürürlüğe konur.<br /><br />Akıl ve mantıkla düşünsen şunları söyleyebilmen gerekir:<br /><br />A) Rumeli’de Türkler egemen bir azınlık konumundaydı. En kalabalık  oldukları vilayette %40 ancak vardılar. Anadolu’da ise yüzyıllardan beri  mutlak çoğunluğa sahiptiler; sosyal konumları da Rumeli’dekinden çok farklıydı.  Kim sürecek? Nereye sürecek? Kolay mı koca memleketi boşaltmak?<br /><br />B) Türkleri Rumeli’den süren Ermeniler değildi. Kafkasya’dan Çerkezleri süren  de Ermeniler değildi. Aksine, 1913’te değil ama 1878 felaketinde Bulgaristan’dan  Türklerle beraber Ermeniler de sürülmüştü. [Benim anneannemin  ailesi 1878 Bulgaristan muhaciridir]. Elalemin günahının ceremesini neden  gariban Ermeniler çeksin?<br /><br />C) Sen fetih azgınlığı ve millet-i hakime kibiriyle adamlara dünyayı dar  etmesen Ermenilerin seninle ne alıp veremediği olurdu? Gül gibi geçinip  gidebilirdiniz pekala. Kendine düşman ettiysen suçu kendinde ara.<br /><br />Ama panik anında aklı mantığı kim dinler, o ayrı mevzu.<br /><br />Köşeye sıkıştılar. İngiliz’e, hatta Balkan ülkelerine güçleri yetmediği için  acısını kendilerinden daha zayıf olandan çıkardılar. Bütün mesele bu. Ahlaksız  bir çözümdü gerçi; ama anlaşılmaz değildi.<br /><br /><strong>MADDE İKİ: Ermeniler sarhoştu</strong><br /><br />Ermenilerin siyasi sınıfı 1895’ten ve özellikle 1909’dan bu yana acayip bir  ideolojik körlük içindeydi. Büyük ve müreffeh Ermenistan’ı kuracaklardı. Mutlak  haklılığın sarhoşluğu içindeydiler. Mazlumuz, demek ki haklıyız! Peki Türkler ne  olacak? Pöh, üzerinde düşünmeye değmez!<br /><br />Neden bu kadar saçmaladılar? Tahmin yürüteyim. <br />A) Yüzlerce yıl siyasi  iktidardan, yönetim tecrübesinden uzak bırakılmış bir ulusun hamlığı, <br />B)  yenilgiye mahkûm olmayı içten içe bilmenin getirdiği, fanteziye sığınma ihtiyacı  [Bugünkü Kemalistlerde de var o haleti ruhiye: akılla mantıkla başa çıkamazsın,  çünkü akıl zeminine geldikleri anda maçı kaybedeceklerini bilirler.] <br />C) kendini  Avrupalılarla – ve özellikle Avrupalının 20. yy başlarında zirve yapan üstün ırk  / üstün kültür / üstün din sarhoşluğuyla – özdeşleştimenin keyif verici  rehaveti. Keza bunun devamı: Anadolu’da Batılıların açtığı okullarda okuyanların  o tartışılmaz üstünlük duygusu.<br /><br />Abdülhamid’in, Talat’ın, Cemal’in, diğer İttihatçıların, İttihatçı bile  olmayan öbür devlet ricalinin anılarını oku. Hepsinin hayatlarının bir  aşamasında Ermenilerle iyi kötü yakınlığı olmuştur. Hemen hepsinin de bir  noktada, samimi olduğundan şüphe duyamadığım bir çileden çıkma hissiyle “bu  kadar inatçı, bu kadar bencil, bu kadar hayalperest adamlarla konuşulmaz”  noktasına geldiğini görürsün.<br /><br />Ha Ermeni siyasileri hamdı da İkinci Meşrutiyet kadroları çok mu olgundu?  Avrupa’dan yayılan ulusçu/modernleşmeci sarhoşluktan daha mı az  nasiplenmişlerdi? Biraz daha tecrübeli ve esnek adamlar olsaydı üç tane yeni  yetme Ermeni politikacıyla başa çıkamazlar mıydı? Onlar ayrı soru.<br /><br />Bir avuç hayalperest siyasi liderin cezasını birbuçuk milyon günahsız,  mütevazı, çalışkan halk mı çekmeliydi? O da ayrı soru.<br /><br /><strong>MADDE ÜÇ:&nbsp;</strong><b><span style="font-family: Calibri, sans-serif; font-size: 11pt; line-height: 115%;">Naziyle yatan İttihatçı kalkar</span></b><br /><br />1915’te Türkiye Alman askeri egemenliği altındaydı. Almanlar izin vermese zor  soykırarlardı.<br /><br />1880’lerden Dünya Harbi arefesine kadar Osmanlı ordusunu Almanlar neredeyse  sıfırdan kurdular. Birçok birimin kumandasını üstlendiler. Savaş boyunca Osmanlı  erkânı harbiye-i umumiye reisleri (yani genelkurmay başkanları) Almandı. Alman  yardımı olmasa Osmanlı hazinesinin savaşı kaç hafta sürdürebileceği meçhuldür.  Almanların bilgisi ve onayı olmadan, savaş halindeki bir ülkeden milyonlarca  insanı sürmek gibi devasa bir projenin tasarlanabileceğini ve uygulanabileceğini  düşünmek akla ziyan.<br /><br />Almanların Ermenilerle alıp veremediği neydi? Doğrusunu istersen bilmiyorum.  Tahmin yürütebiliyorum ama emin değilim. Bana öyle geliyor ki cevabı rasyonel  bir politikadan çok, Almanların 1930’larda zirveye ulaşacak olan o çılgınca  özgüveninde, “ben o kadar üstünüm ki ne yapsam hakkımdır” diyen ulusal  megalomanide, insan hayatını böcek seviyesinde gören ahlaki sapkınlıkta aramak  daha doğru olur.<br /><br />Savaş esnasında Türkiye’de görev yapan onbinlerce Alman personeli var.  Birçoğunun anıları, mektupları vs. aranırsa bulunabilir herhalde. Hani nerede  bunun çevirileri, analizleri, romanları, psikolojik tahlilleri?<br /><br />Savaşta proto-Nazilerle müttefiktik demek ağır gelir herhalde. Ama en azından  sorumluluğun yarısını onlara atar, biraz olsun vicdanını rahatlatırsın değil  mi?<br /><br />*<br />Buyur, üç tane kapı gibi argüman. Hiç biri yapılan işin fecaatini inkâr  etmez. Hiç biri geçmişle yüzleşmenin ve özür dilemenin ahlaki mecburiyetini  ortadan kaldırmaz. Ama en azından, olup biteni rasyonel bir çerçeveye oturtmaya  yardımcı olurlar. <br /><br /><br /><div class="MsoNormal">“Türklerin, bırak özür dilemeyi, insanlığa karşı bir cürmü algılayabilecek kapasitesi yoktur, o yüzden soykırım yaptılar” diyenlere verecek bir cevabın olur.<o:p></o:p></div><br></body></html>