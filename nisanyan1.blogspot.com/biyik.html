<!DOCTYPE html><html lang="tr"><head><meta charset="UTF-8"><title>Document</title></head><body><h1>Bıyık</h1><a href='http://nisanyan1.blogspot.com/2009/11/byk.html'>http://nisanyan1.blogspot.com/2009/11/byk.html</a><p>2009-11-30T15:50:00.005+02:00</p><p class="MsoNormal" style="MARGIN: 0cm 0cm 6pt"><span style="font-family:Calibri;">Herkesin utangaç gelin edasıyla görmezden geldiği gerçeği Hakkı Devrim pat diye söylemiş (<em><a href="http://www.radikal.com.tr/Radikal.aspx?aType=RadikalYazarYazisi&amp;ArticleID=965900&amp;Yazar=HAKKI" date="'03.12.2009&amp;CategoryID=">Radikal, 24 Kasım 2009</a></em>). Demiş ki, “CHP gündemden düşeli bence 59 yıl geçti. 1950 CHP’nin sonuydu.... Zorla ayakta tutacağız diye, tarihî bir kuruluşu hortlağa çevirdiniz.” Şu içinden geçtiğimiz devrim günlerinin, unutulmayacak kadar önemli sözlerinden biridir.</span></p><br /><p class="MsoNormal" style="MARGIN: 0cm 0cm 6pt"><span style="font-family:Calibri;">Devamını söylememiş ama o da yakında gelir tahminimce. CHP’nin kurucusu ve ebedi şefi olan zatın miadı da 59 yıl önce dolmuştu. Zorla ayakta tutacağız diye tarihî bir şahsiyeti hortlağa çevirdiler.</span></p><br /><p class="MsoNormal" style="MARGIN: 0cm 0cm 10pt"><span style="font-family:Calibri;">Edebiyle tarihe gömülmesine izin vermediler. 12 seneden beri Etnografya Müzesinin bodrumunda bekletilen naaşını oradan alıp, Devlet dininin Kâbesi gibi tasarlanan bir tapınağa nakletmeye 1950’de karar verdiler. Vefatından hemen sonra paralardan resmi çıkarılmıştı, aynı yıl geri getirdiler; ki dünyada hiçbir “milli şefe” o güne dek nasip olmamış bir tuhaf basübadelmevttir. 1930'ların hengâmesinde çıkarılmış birtakım deli saçması kanunların "Devrim Yasaları" adıyla kutsallaştırılması da 1950'nin eseridir. </span></p><br /><p class="MsoNormal" style="MARGIN: 0cm 0cm 6pt"><span style="font-family:Calibri;">Bir parti düşünün ki 27 yıl boyunca “Devlet benim” demiş; <i>bana karşı çıkan her kimse TANIM GEREĞİ vatan hainidir, dolayısıyla katli vaciptir </i>diye akıl yürütmüş. Bir gün aniden dönüyor, “eheh, hoşgörü de lazım ayol,” deyip demokrat olmaya karar veriyor. Veriyor ama geçmişine de tek kelime toz kondurmuyor. Dünyada böyle bir şeyin eşi var mıdır? Aklın mantığın alacağı şey midir? Devir demokrasi devri diye demokrasiciliğe soyunacağız, ama milli ideolojimizdir diye okullarda, kışlalarda 1930'ların kokmuş totalitarizmini okutmaya devam edeceğiz.</span></p><br /><a href="http://icmihrak.blogspot.com"><img id="BLOGGER_PHOTO_ID_5410971482867489010" style="FLOAT: right; MARGIN: 0px 0px 6px 6px; WIDTH: 200px; CURSOR: hand; HEIGHT: 141px" alt="Türkiye'ni temiz tut, yeşili koru" src="http://4.bp.blogspot.com/_YXmOKYiwtFw/Sxeh5SYV2PI/AAAAAAAAAEE/NvFM8AfhAUw/s200/cimlerebasma_copy.jpg" border="0" /></a><br /><p class="MsoNormal" style="MARGIN: 0cm 0cm 6pt"><span style="font-family:Calibri;">Hayır, CHP’nin 1950’den sonra inat etmesi birkaç yaşlı politikacının hırsıyla açıklanabilecek şey değildir. Büyük bir siyasi mühendislik projesinin parçasıdır. Demokrasiye geçerken geçmişin sorgulanmaması gerekiyordu, çünkü geçmişte çok fazla kan, cinayet, zulüm ve alçaklık vardı. Eski defterler bir kez açılsa ucunun nereye varacağı belli olmazdı. İşte o geçmişin muhafızı ve müdafii olsun diye CHP’yi meclise oturttular. Kurucusunu da tanrılaştırmaya karar verdiler. </span></p><br /><p class="MsoNormal" style="MARGIN: 0cm 0cm 6pt"><span style="font-family:Calibri;">Onur Öymen’e bıyık çizmek marifet değil. Ağababasına çizebiliyor musunuz, siz ona bakın.</span></p><br></body></html>