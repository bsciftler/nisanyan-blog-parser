<!DOCTYPE html><html lang="tr"><head><meta charset="UTF-8"><title>Document</title></head><body><h1>C neden C oluyor da K veya S olmuyor?</h1><a href='http://nisanyan1.blogspot.com/2012/12/c-neden-c-oluyor-da-k-veya-s-olmuyor.html'>http://nisanyan1.blogspot.com/2012/12/c-neden-c-oluyor-da-k-veya-s-olmuyor.html</a><p>2012-12-04T22:42:00.000+02:00</p><br /><div class="MsoNormal"><i>Birileri sordu ben de cevapladım.</i></div><div class="MsoNormal"><br /></div><div class="MsoNormal">Latice C harfinin orijinal değeri /k/dir. Fenikece ve Aramice kaph <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">כ</span><span dir="LTR"></span><span lang="HE"><span dir="LTR"></span></span>harfinin sağa doğru yazılmış halidir. Yunanca kappa (&nbsp;<span lang="EN-US" style="font-family: &quot;Arial Unicode MS&quot;,&quot;sans-serif&quot;;">Κ )</span><span lang="EN-US"> </span>ve Arapça kef (&nbsp;<span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">ك</span><span dir="LTR"></span><span lang="AR-SA"><span dir="LTR"></span>&nbsp;)&nbsp;</span>eşdeğerdir. Arapça harf esasen sola dönük kepçe iken, üst tırnağı zamanla uzamıştır. Yunanca harf esasen sağa dönük kepçe iken arkasına fazladan bir dikey hat eklenmiştir. Kaph/kaphâ zaten “çanak” veya “kepçe” demektir. Sola doğru yazılan alfabelerde sola, sağa doğru yazılan alfabelerde sağa bakar. </div><div class="MsoNormal"><br /></div><div class="MsoNormal">Emperyal dönem halk Latincesinde ince ünlülere bitişen /k/ sesi palatalize edilir. Yani artikülasyon noktası art damaktan ön damağa doğru kayar. Sebebi basittir. /Kitap/ yerine /çitap/ deyin anlarsınız. /e/ ve /i/ gibi ince sesliler ağzın ön kısmında telaffuz edildiğinden, buna bitişen /k/ sesinin kapanma noktası da doğal olarak öne kayma eğilimi gösterir. İtalya lehçesinde sonuç /ç/ sesidir: /kesar/ &gt; /çezar/. Kuzey Fransa ve ona bağlı Batı Germen lehçelerinde, daha karmaşık bir süreç sonunda /kesar/ &gt; /tsezar/ görülür. Fransızcada /ts/ sesi 9. yüzyıla doğru çözülerek /s/ halini almıştır. Dolayısıyla Franszıcada (ve onu taklit eden İngilizcede) /kesar/ &gt; /sezar/ olur.</div><div class="MsoNormal"><br /></div><div class="MsoNormal">Sonuç olarak Latin alfabesindeki C harfi, e ve i seslerinden evvel İtalyancada /ç/, Fransızca ve İngilizcede /s/, Almancada /ts/ telaffuz edilir. Alfabeyi Almanlardan alan Leh, Çek, Macar, Hırvat ve Sloven dillerinde ise C harfi her koşulda /ts/ okunur; /k/ sesi için tutarlı bir şekilde K harfi kullanılır. 1913’te İstanbul’da icat edilen modern Arnavut alfabesi de aynı yolu izler.</div><div class="MsoNormal"><br /></div><div class="MsoNormal">Yeni Türk alfabesinde C harfinin değeri neden /<a href="http://en.wikipedia.org/wiki/Voiced_palato-alveolar_affricate" title="Voiced palato-alveolar affricate"><span style="background: white; color: #0b0080; font-family: &quot;Arial&quot;,&quot;sans-serif&quot;; font-size: 9.0pt; line-height: 115%;">dʒ</span></a>/ olmuş? Emin değilim. Sanırım Balkan dillerinde var olan /ts/ sesi Türkçede olmadığından, buna karşılık Türkçede yaygın olan /<a href="http://en.wikipedia.org/wiki/Voiced_palato-alveolar_affricate" title="Voiced palato-alveolar affricate"><span style="background: white; color: #0b0080; font-family: &quot;Arial&quot;,&quot;sans-serif&quot;; font-size: 9.0pt; line-height: 115%;">dʒ</span></a>/ sesinin Batı alfabelerinde tatmin edici bir simgesi bulunmadığından, işlevsiz kalan C harfi oraya yakıştırılmış. </div><div class="MsoNormal"><br /></div><div class="MsoNormal">Bir olasılıkla Yeni Türkçe Ç harfi Arnavut alfabesinden alınırken, aynı harfin kuyruksuz halinin de, aynı sesin ötümsüz (“yumuşak”) halini belirtmesi uygun görülmüş. Ki bence de mantıklı bir yol.</div><br></body></html>