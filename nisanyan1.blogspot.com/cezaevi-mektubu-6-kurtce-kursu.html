<!DOCTYPE html><html lang="tr"><head><meta charset="UTF-8"><title>Document</title></head><body><h1>Cezaevi Mektubu 6: Kürtçe Kursu</h1><a href='http://nisanyan1.blogspot.com/2014/02/cezaevi-mektubu-6-kurtce-kursu-nesin.html'>http://nisanyan1.blogspot.com/2014/02/cezaevi-mektubu-6-kurtce-kursu-nesin.html</a><p>2014-02-19T19:26:00.001+02:00</p>Nesin Yayınevi'nden Aziz Nesin'in tüm eserlerini göndermişler.Aralarında Şimdiki Çocuklar Harika'nın Kürtçe çevirisi de var. Türkçesi ile yan yana koyup cümle cümle analiz etsem çözerim belki diye giriştim. 3 gün ağır mesaiden sonra pes ettim. Cezaevinde insanın beyni mantarlaşıyor. Oturup sakin çalışabileceğin bir köşe yok. Fonda ciyak ciyak Küçük Emrah, dakika başı "af yasası çıkacak mı dayı?" diye yanına çöken arkadaşlar, illa ki yapacak bir kıllık bulan gardiyanlar...<br /><br />Ne zamandır biraz Kürtçe öğrenme niyetim vardı. Bu devirde" Kürtçe bilmiyorum" demek ayıp, "onca dil biliyorsun, Kürtçeye sıra gelinde mi pilin bitti?" diye soruyorlar. Eh, cezaevi nüfusunun üçte biri Kürt. Sordum, oradan da çare çıkmadı. Kürdüm diyen çok, ama dili doğru dürüst konuşan bir elin parmaklarını bulmaz, onlarda da yazıydı, gramerdi, öyle şeyleri bilen yok.<br /><br />Kurs açtırsak kaç kişi katılır? 15-20 istekli çıktı. Dilekçeyi yazıp verdim: Topluma kazandırma ve eğitim çalışmaları çerçevesinde Halk Eğitim Merkezi tarafından Kürtçe öğretmen temini cihetine gidilerek kurs açılması için gerekli iznin verilmesi arz marz.<br /><br />Bomba atsam bu kadar etkili olmazdı sanırım. Daha sabah çayı içilmeden heyet toplandı. Iki buçuk dakika sonra ret cevabı geldi.Bana da sözlü olarak bildirdiler ki, dilekçe yazıp başka cezaevine naklimi istesem daha hayırlı olacak.<br /><br />Bilmem ki ısrar edip üst makama başvurayım mı? Yönetmelik açık, hükümlüleri topluma kazandırma çalışmaları çerçevesinde en az on mahkumun talebiyle kurs açılır diyor. Kur'an kursu var, bağlama kursu var, bilgisayar kursu var, Kürtçe kursu neden olmasın?<br /><br />Hoca yok ayağına yatabilirler. Izmir yahut Torbalı yöresinde Kürtçe öğretim sertifikasına sahip tanıdığınız kimse varsa haber eder misiniz? Ücretini mantıken cezaevinin ödemesi lazım, ama onlar ödemezse biz bir şekilde toplar hallederiz.<br></body></html>