<!DOCTYPE html><html lang="tr"><head><meta charset="UTF-8"><title>Document</title></head><body><h1>Cezaevi Mektubu-8: Cafer Usta</h1><a href='http://nisanyan1.blogspot.com/2014/02/cezaevi-mektubu-8-cafer-usta.html'>http://nisanyan1.blogspot.com/2014/02/cezaevi-mektubu-8-cafer-usta.html</a><p>2014-02-21T20:33:00.000+02:00</p>Koğuşta bir katilimiz var, en yakın ahbabım o, başka zaman anlatırım. Kazara adam öldüren var, iki tane yaralama, bir uyuşturucu var. Ama en acıklısı para &nbsp;cezasından yatan Cafer Usta.<div><br /></div><div>Cafer Usta iyi bir inşaat ustası. Uzun yıllar Katar'da, Fas'ta büyük projelerde çalışmış. Ustabaşılık yapmış. El yordamıyla hayatın güzelliklerini bulmaya çalışan, duygusal bir adam. Tartışmalarda genellikle makul ve uzlaştırıcı, ama heyecanlanınca kendini ifade etmekte bazen zorlanıyor.</div><div><br /></div><div>Yıllar önce bir dolandırıcılık hadisesine karışmış, ama dolandıran değil, dolanan kendisi. Şöyle: "Abi, kazıda bir torba altın bulduk, yarı fiyatına elden çıkaracağız" diye buna getiriyorlar. Birkaç numune alıp, gerçek mi diye kuyumcu arkadaşına gönderiyor. Kuyumcu arkadaş Cafer'i atlatıp, altınları adamlardan kendisi alıyor. Altınlar sahte çıkınca delirip polise gidiyor, "Cafer de bunlarla beraberdi" diye şikayet ediyor.</div><div><br /></div><div>Bizimki davayı ciddiye almıyor. Anlaşılan duruşmada heyecanlanıp karmakarışık bir ifade veriyor. "Sen git, senlik bir durum yok" diye gönderiyorlar. Geçen sene bayram için yurda döndüğünde yallah içeri. Yatarı bir sene hapis, elli bin lira para cezası almış, haberi yok.</div><div><br /></div><div>Bir sene dediğin ne ki, her türlü geçer. Esas bela o değil, para cezası. Para cezalarında devlet 24 ay taksit imkanı tanımış. Ama zamanında ödemedin mi yandın, ya tamamını peşin vereceksin, ya da günlüğü 20 TL hesabıyla, tazyiken hapsedileceksin. Günde 20 lira yılda 7.300 lira yapar. 50 bin liranın ederi 7 yıl. Daha doğrusu yeni yasada süre limiti olduğundan 3 yıl. Üstelik o üç yılı yatsan da borcun eksilmiyor, ölünceye dek peşini bırakmıyorlar.</div><div><br /></div><div>Cafer Usta bir yıldan beri hapiste olduğundan geliri yok. Birikmiş parası da bitmiş. Anası babası çoluk çocuğu yok, yeğenleri de "kusura bakma dayı" deyip sıvışmışlar. Banka kredisi alması imkansız. 3 yıllık tazyikin iki ayını yedi, gün sayıyor.&nbsp;</div><div><br /></div><div>Cezaevinde inşaat işi çok. Cafer inşaatın baş ustası, el üstünde tutuluyor. Usta sıfatıyla ayda 193 TL (yüz doksan üç lira) maaş alıyor. Bunun 100 lirasını, inanmayacaksınız, iaşe ve barınma bedeli olarak kesiyorlar.Üstelik cezaevinin, bilinmez nedenlerle, parası olmadığından Aralık ayından beri o 93 liralar da ödenmiyor.</div><div><br /></div><div>İnşaat işinin inceliklerini daha sonra anlatayım isterseniz. Şimdi sayıma çağırıyorlar.</div><br></body></html>