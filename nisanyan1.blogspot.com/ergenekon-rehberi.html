<!DOCTYPE html><html lang="tr"><head><meta charset="UTF-8"><title>Document</title></head><body><h1>Ergenekon rehberi</h1><a href='http://nisanyan1.blogspot.com/2009/02/guncel-yazi.html'>http://nisanyan1.blogspot.com/2009/02/guncel-yazi.html</a><p>2009-02-02T00:33:00.001+02:00</p><p class="MsoListParagraph" style="MARGIN: 0cm 0cm 6pt"><span style="font-family:Calibri;"><em>(Taraf gazetesi HerTaraf sayfası 10 Şubat 2009)</em></span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Ergenekon nedir?<?xml:namespace prefix = o ns = "urn:schemas-microsoft-com:office:office" /><o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Ergenekon diye bir örgüt olduğunu sanmıyorum, varsa da ikincil bir mevzudur, yan kuruluştur.</span></p><a href="http://2.bp.blogspot.com/_YXmOKYiwtFw/SZ1hweBlKgI/AAAAAAAAAAw/3gSxGS_jcR0/s1600-h/derindevlet4_copy.jpg"><img id="BLOGGER_PHOTO_ID_5304503421433620994" style="FLOAT: right; MARGIN: 0px 0px 10px 10px; WIDTH: 200px; CURSOR: hand; HEIGHT: 200px" alt="Denize düşen yalana sarılır" src="http://2.bp.blogspot.com/_YXmOKYiwtFw/SZ1hweBlKgI/AAAAAAAAAAw/3gSxGS_jcR0/s200/derindevlet4_copy.jpg" border="0" /></a> <p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Ya bombalar, cinayetler, tehdit altında karar veren yüksek mahkemeler, talimatla yönlendirilen gazeteler?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Örgüt açık ve seçik ortadadır, adı da bellidir, ancak yürürlükteki mevzuata göre telaffuz edilmesi suç teşkil eder.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">‘Bir numara’ kim?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Rütbeli ve rütbesiz çok üst düzey kişilere emir verebilen, yüksek mahkeme üyelerini ve gazete patronlarını, hatta belki bazı cumhurbaşkanlarını yönlendirme gücüne sahip olan biri olması lazım, mantıken.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">‘Bir numara’yı ortaya çıkarabilecekler mi?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">2008 Temmuz ayının son günlerinde tüm gazetelerde ‘Bir Numara’yı tarif eden yazılar yazıldı, boş fotoğraf kareleri yayımlandı, hemen ertesi günü adının açıklanacağına dair kamuoyunda bir beklenti yaratıldı. “Muzaffer Tekin’e benzer ama bıyıksız, daha zayıf, Rumeli muhaciri tipli” bir başka tanınmış kişinin resimleri de aynı günlerde aynı gazete sayfalarında sık sık görülmekteydi. Sanırım kendisiyle bir pazarlık yapıldı. “Ergenekon” soruşturmasına zorluk çıkartmaması şartıyla kendisine ilişmeme sözü verildi, hatta kariyerinde ilerlemesi sağlandı.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Bu ‘pazarlığa’ uyulacak mı peki?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Zaman zaman duygusal olduğu anlaşılan çıkışlar yapmaktan kendini alamıyor olabilir. Belki de paniğe kapılıyordur. Fakat şu aşamaya kadar anlaşma yürür görünüyor. Feverandan ileri gelen yanlış adımlar atılmasa yürümemesi için bir neden yok gibi görünüyor. </span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">‘Sonuna kadar’ gidemeyecekler öyleyse.<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">‘Sonuna kadar’ gitmek kimsenin işine gelmez. Ayrıca Türkiye’ye zarar verebilir. Kamu otoritesinin tamiri güç olacak bir şekilde zedelenmesine yol açabilir. Biliyorsunuz, güvenlik stratejisinde esas olan suçluyu yoketmek değil, tesirsiz hale getirmektir. Bir yere kadar belini kırdıktan sonra zeytin dalı uzatırsınız, sizin kontrolünüzde kalmak şartıyla yaşamasına, hatta kendini geçindirecek kadar ufak tefek işler yapmasına izin verirsiniz.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Örgütün amacı askeri darbe miydi?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Zaten iktidarda olan neden darbe yapsın ki? Bu kadar aptalca bir hata yapacaklarını sanmıyorum. 2002’de iktidara gelen hükümetin kendilerini tasfiye etmeye kararlı olduğunu anladılar. Dolayısıyla hükümeti etkisiz hale getirmeye, gerekirse bir dizi siyasi entrikayla iktidardan düşürmeye, hatta belki başbakanı ekarte etmeye teşebbüs ettiler.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Ahmet Necdet Sezer?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Sezer ilk cumhurbaşkanı seçildiğinde gayet aklı başında, demokrat, hatta muhalif bir kişilik tablosu çizdi. Göreve geldikten bir yıl kadar sonra adeta 180 derece döndü. Tanınmış bir seri katile devlet madalyası takarken, Türkiye’nin uluslararası arenada gururu olan bir yazarı istiskal etme yolunu seçti. Oysa Sezer’in kendi kişiliği itibariyle birincisinden tiksinecek, ikincisini takdir edecek biri olduğunu sanıyorum. Başına neler geldiğini ancak tahmin edebilirim. Emekli olduktan sonra, selefinin aksine, mutlak suskunluğa gömülmesini saygıyla karşılıyorum.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Tasfiye kararını bu hükümet mi verdi?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Hükümetin bu kadar muazzam boyutlu bir işe tek başına girişecek gücü ve cesareti var mıdır bilmem. Batıdan destek almış olmaları muhakkak görünüyor.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Batı’nın amacı ne peki?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Türkiye’yi medeni ülkeler ailesi içinde görmek istiyorlar. Bunun dünya dengeleri açısından çok önemli bir hedef olduğunu düşünüyorlar. İslam dünyasında eli yüzü düzgün tek demokrasi ve kayda değer bir ekonomik güç olan Türkiye’nin, çağdışı kalmış bir maceracı klik elinde belirsiz yerlere sürüklenmesinden korkuyorlar. 1945’te, 1968 sonrasında ve 1989’da dünya bambaşka ufuklara yelken açarken kendini yenilemeyi başaramayan Türkiye’nin artık bu kâbustan uyanmasını istiyorlar. 1930’lar faşizmine saplanıp kalmış bir Türkiye’yi Avrupa Birliğine dahil edemeyeceklerini, ona İslam dünyası için bir model ve lokomotif olma rolünü veremeyeceklerini görüyorlar.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Emperyalizmin bir oyunu mu?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Eğer emperyalizm ise, böyle emperyalizme can kurban. Bu ülkede yaşayan ve yaşamaya devam edecek 70 milyon insana bundan daha büyük bir iyilik yapamazlar. Üç çocuğum adına onlara teşekkür borçluyum.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Daha kaç dalga gelir?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Operasyonun başarıya ulaşması için daha en az iki, belki üç adım şart. Birincisi örgütün medya ayağını kırmaktır. Bunu yapmadan kamuoyunda dönüşüm lehine güçlü bir konsensus oluşturamazlar. Bu adımın nisbeten kolay bir adım olacağını düşünüyorum. İkincisi yargı kurumlarının temizlenmesidir. Adalet işlevini kaybederek siyasi bir örgüte dönüşmüş olan üst yargıya radikal bir müdahale olmadan sistemin yeniden işler hale getirilmesi imkânsız görünüyor.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Üçüncüsü?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Üçüncüsü en zorudur. Hrant Dink cinayetin aydınlatılması lazım. Bu cinayet, gerek dünya kamuoyu, gerek Türk toplumunun vicdanı açısından gerçek bir dönüm noktasıdır. Aydınlatıldığı takdirde eski düzenin vicdani dayanaklarının tartışılmaz ve geri dönülmez bir şekilde sarsılacağını sanıyorum.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Neden zor peki?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Hrant’ı valiliğe çağırıp tehdit ettiler. Türkiye’de İstanbul valisini kurye olarak kullanabilecek kaç kişi var? Başbakanla cumhurbaşkanını saymıyorum. İçişleri Bakanının da olayın içinde olduğunu sanmam. Geriye iki üç kişi kalıyor, isimleri bellidir. Yargıtay mensuplarını akı kara diye okumaya kim ikna edebilir? Yüz tane kafası traşlı gencin Hrant Dink Caddesinde (eski Halaskârgazi) gösteri yapmasını kim örgütleyebilir? Hürriyet gazetesi Hrant’ı vatan haini gösteren sekiz sütun manşeti kendiliğinden mi attı, yoksa Kerinçsizgillere mi kandı? Demin bir pazarlıktan söz ettim. Eğer öyle bir pazarlık varsa o pazarlığı bozmadan bu soruların cevabı verilebilir mi bilmiyorum. Ama Hrant cinayetini aydınlatmadan bu operasyonu tatmin edici bir sonuca bağlamak da zor. Çözümü güç bir ikilem olmalı. Çözmeye çalışanlara Allah kolaylık versin.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Hükümet Ergenekon soruşturmasını kendi siyasi amaçları için kullanıyor olabilir mi?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Böyle bir tehlike var tabii. İktidar tehlikeli bir oyundur. Hükümetin gizli bir gündem güttüğüne, “şeriat özlemi” içinde olduğuna zerrece inanmıyorum; hiç inanmadım. Ama iyi niyetle başlanan bir mücadele bile insanı bazen adım adım zulme, adaletsizliğe sürükleyebilir. Yağmurdan kaçarken doluya tutulma ihtimalini gözden ırak tutmamak lazım.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Ergenekoncular cezalandırılacak mı?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Bence zor. Bu kadar salkım saçak bir davayı sonuca nasıl bağlayabilirler merak ediyorum. Belki bilfiil cinayete bulaşmış birkaç kişi mahkûm olur, o kadar.</span></p><p class="MsoListParagraph" style="MARGIN: 0cm 0cm 6pt"><b><span style="font-family:Calibri;">Boşuna mı bunca heyecan peki?<o:p></o:p></span></b></p><p class="MsoListParagraph" style="MARGIN: 0cm 0cm 6pt"><span style="font-family:Calibri;">Amaç intikam almak değil ki? Ülkeyi bir beladan kurtarmak, bunca yıldır ufkunu karartan kâbustan uyandırmak. Bir gariban Tuncay Özkan veya memlekete o kadar hizmeti dokunmuş bir Bedrettin Dalan mahkûm olsa kim ne kazanacak. Mevkilerinden tepetaklak gelmeleri, bir süre tutuklu kalmaları ya da yurt dışında sürünmeleri bence yeterince cezadır. <span style="mso-spacerun: yes"></span>Belki akılları başlarına gelir, doğru yola dönerler.</span></p><br></body></html>