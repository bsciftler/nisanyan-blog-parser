<!DOCTYPE html><html lang="tr"><head><meta charset="UTF-8"><title>Document</title></head><body><h1>Gene iyiyiz, Nazım Hikmet’inki 38 yıldı</h1><a href='http://nisanyan1.blogspot.com/2014/06/gene-iyiyiz-nazm-hikmetinki-38-yld.html'>http://nisanyan1.blogspot.com/2014/06/gene-iyiyiz-nazm-hikmetinki-38-yld.html</a><p>2014-06-17T14:33:00.000+03:00</p><div class="MsoNormal"><span style="font-family: &quot;arial&quot; , &quot;helvetica&quot; , sans-serif;">Son durum şöyle.</span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Mühür bozmadan iki tane ikişer yıllık hapis cezam vardı. Suç mahalli Matematik Köyü’nün yan arsasındaki 65 metrekarelik taş ev, suç tarihleri Haziran ve Aralık 2007.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Geçenlerde beşer aylık iki tane daha mühür bozma cezası geldi. Biri kayamezarın. Biri de galiba İlyastepe’deki bağ evlerinden birinin, emin değilim.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Üstüne bir tane de sit alanında izinsiz inşaattan 1 yıl 8 ay geldi. Bu bizim hamam binasının. Beylikler Devri hamamları tarzında yapılmış, 4.80*4.80 çapında kare şeklinde kubbeli bir yapıdır. Selçuk’ta Aydınoğulları zamanından kalma 6-7 tane yıkık hamam var. Onlara tutkundum, “ben de bir tane isterim” diye tutturdum. Görenler “rüya gibi” diyorlar. İşlektir. Bizim otelin müşterilerine ücretsiz açıktır.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Etti -şimdilik- 6.5 yıl. Yatarı 3.5 yıldır, sonra iyi halden çıkarsın.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;"><u>2863 Karmaşası</u><o:p></o:p></span></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Bu son karar can sıkıcı. Şöyle özetleyeyim: 2011’de Anayasa Mahkemesi, “sit alanında izinsiz inşaat” suçunu düzenleyen maddeyi Anayasa’ya aykırı bularak iptal etti. 2013 Ekim’inde hükümet, AYM kararı doğrultusunda ne dediği pek anlaşılmayan karman çorman bir maddeyi yasalaştırdı. Yeni yasanın, sit alanında inşaatla ilgili geçmiş tarihli suçları iptal ettiği söylendi. Herkes sevindi. 6-7 ay boyunca memlekette o maddeyle ilgili tüm yargılamalar durdu, Yargıtay’ın yorumu beklendi. Nihayet Yargıtay, sanki AYM kararı hiç olmamış , yeni yasa da hiçbir şey değiştirmemiş gibi, eski düzen üzerinden mahkumiyetleri onamaya başladı.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Bu da beni üzüyor. Çünkü Yargıtay’da bekleyen dokuz tane sit alanında izinsiz inşaat dosyam var. Hepsinden çakarlarsa 10-15 seneden önce dışarı çıkmam.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">Geçen gün CHP’nin aklı başında milletvekillerinden Alaattin Yüksel ziyaretime geldi. Utana sıkıla ona sordum, bu madde hakkında bir şey yapabilir misiniz diye. 2863 sayılı Kültür ve Tabiat Varlıkları yasasının 65/B maddesi, bizim entelektüel zümrenin zannettiği gibi iyi bir şey değil, feci bir keyfilik kaynağı. AYM de nitekim öyle demiş, Anayasa’ya aykırı bulmuş. Ama hükümet ve Yargıtay bir şekilde düzeltmeyi becerememişler. Yeni bir düzenleme yapıp eski mahkumiyetleri temizlemek gerekmez mi? 65/B’den kaç kişi mahkum olmuş bilmiyorum, ama şu anda bilfiil hapiste olan bir tek ben varsam hiç şaşırmam.<o:p></o:p></span></div><div class="MsoNormal" style="margin-bottom: 0.0001pt;"><br /></div><div class="MsoNormal" style="margin-bottom: 0.0001pt;"><span style="font-family: &quot;arial&quot; , &quot;helvetica&quot; , sans-serif;">İki gün sonra haber geldi. CHP grubu teklifi “af” olarak görüyormuş, sıcak bakmazlarmış. E tabii, ne beklenir ki?<span style="font-size: 10pt;"><o:p></o:p></span></span></div><div class="MsoNormal" style="margin-bottom: 0.0001pt;"></div><div class="MsoNormal"><br /></div><div class="MsoNormal"></div><div class="MsoNormal"><br /></div><br /><div class="MsoNormal"><br /></div><br></body></html>