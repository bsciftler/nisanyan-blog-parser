<!DOCTYPE html><html lang="tr"><head><meta charset="UTF-8"><title>Document</title></head><body><h1>Hakk = haqq</h1><a href='http://nisanyan1.blogspot.com/2012/08/hakk-haqq.html'>http://nisanyan1.blogspot.com/2012/08/hakk-haqq.html</a><p>2012-08-27T16:18:00.002+03:00</p><br /><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Arapça kalın qa ile&nbsp;<strong>haqq</strong>&nbsp;حقّ&nbsp;&nbsp;&nbsp;“yasaya veya hakikate uygun olma, right”, ince ke ile&nbsp;<strong>hakk</strong>&nbsp;حكّ&nbsp;&nbsp;“sert bir uçla oyma, to carve”. &nbsp;Bizde de kullanılırlar, ilkinden&nbsp;<em>hak</em>,&nbsp;<em>hukuk</em>,&nbsp;<em>hakikat</em>,&nbsp;<em>hakkını</em>&nbsp;helal et,<em>hakkıdır hakka</em>&nbsp;tapan,&nbsp;<em>haklı</em>&nbsp;davanızda yanınızdayız,&nbsp;<em>muhakkak</em>,&nbsp;<em>tahakkuk, istihkak, tahkikat</em>&nbsp;vs. İkincisinden taşa yazı&nbsp;<em>hakketmek</em>,&nbsp;<em>hakkak</em>.</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Arapça qaf ile kef apayrı iki sestir, birbirine asla karışmazlar diye biliyoruz. İlki küçük dil civarında bir yerden, ikincisi sert damağın arka kemerinden söylenir. Herhangi bir tarihte, Arapçanın herhangi bir lehçesinde, kaflı bir sözcükten kefli türev türetilmesi ya da tersi olması, ya da birinin yanlışlıkla öbür türlü telaffuz edilmesi ihtimali zayıftır. O yüzden haqq ile hakk iki alakasız kelime deyip geçiyoruz.</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">*</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Derken&nbsp;<strong>hokka</strong>&nbsp;sözcüğü aklımıza takılıyor: “taştan, camdan veya ağaçtan oyulmuş küçük kap.” Klasik devir Arap sözlüklerine göre bu kelime hem kaf hem kefle&nbsp;<em>huqqa</em>&nbsp;veya&nbsp;<em>hukka</em>&nbsp;yazılabilirmiş. Anlamı “oyma” fiilinden geldiğine göre kefle yazılması mantıklı, ama qafla yazılan şekil daha yaygınmış. (Türkçeye de qaflı haliyle gelmiş, öbür türlü&nbsp;<em>hokka&nbsp;</em>değil&nbsp;<em>hükke</em>&nbsp;olurdu.) Telaffuzda istikrarsızlık genellikle yabancı dilden alıntıya işaret eder. Acaba olabilir mi?</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Nitekim bakıyoruz, Arapçayla akraba iki kuzeybatı dilinde, Aramice ve İbranicede kalın h ve kalın kaf&nbsp;ile&nbsp;Ḥ-Q-Q&nbsp;“taş veya metali oymak, sivri uçla kazımak - to engrave, inscribe, carve out.” Aramice sözcük, Babil ve Filistin lehçelerinde Milat öncesinden itibaren kaydedilmiş. Kefli hali yok, her zaman kaf ile yazılıyor. “Oyuk kap” anlamında&nbsp;<strong>ḥuqqā</strong>&nbsp;bulamıyoruz, ama kuşku yok ki eskiçağda Araplar bu nesnenin adını kendi dillerinde türetmekten ziyade, sanayi alanında daha gelişkin olan kuzey komşularının lehçesinden almış olmalılar.</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Aramice sözlüklerde&nbsp;Ḥ-Q-Q&nbsp;fiilinin başka anlamına rastlamıyoruz. Ama Tevrat’tan beri İbranicede görülen ikincil anlam, “yasamak, kanun koymak, ferman etmek”. Anlam genişlemesi gayet mantıklı: yasaları, fermanları, sözleşmeleri taşa oymuşlar, hangi Şark Medeniyetleri müzesine gitsen bir sürü nümunesini görürsün. İbranice&nbsp;<strong>ḥuqqah</strong>&nbsp;חקּה&nbsp;&nbsp;&nbsp;“enactment, statute, law, custom”. Bugünkü İsrail’de “anayasa” anlamında kullanılıyor.&nbsp;<strong>Ḥaqûq</strong>&nbsp;חקוק&nbsp;“taş veya metale hakkedilmiş" anlamında sıfat.&nbsp;<strong>Ḥiqqûq</strong>&nbsp;חקּוק eski metinlerde “oyulmuş şey”, günümüzde “yasa, kararname, resmen kayda geçmiş karar”.&nbsp;<strong>Ḥuqiyot</strong>&nbsp;חקיוט “yasallık”.</div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;"><br /></div><div style="background-color: white; color: #333333; font-family: 'lucida grande', tahoma, verdana, arial, sans-serif; font-size: 11.111111640930176px; line-height: 16.481481552124023px;">Arapçada “resmi belge” anlamına gelen bir de&nbsp;<em>hucca</em>&nbsp;=&nbsp;<strong>hüccet</strong>&nbsp;sözcüğü var, o daha da ilginç. Ama bugünlük bu kadar.</div><br></body></html>