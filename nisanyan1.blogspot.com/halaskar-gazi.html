<!DOCTYPE html><html lang="tr"><head><meta charset="UTF-8"><title>Document</title></head><body><h1>Halaskâr Gazi</h1><a href='http://nisanyan1.blogspot.com/2009/06/halaskar-gazi.html'>http://nisanyan1.blogspot.com/2009/06/halaskar-gazi.html</a><p>2009-06-02T21:37:00.002+03:00</p><p class="MsoNormal" style="MARGIN: 6pt 0cm 10pt; mso-pagination: none"><span style="font-family:Calibri;"><em>(Taraf 2 Haziran 2009)</em></span></p><p class="MsoNormal" style="MARGIN: 6pt 0cm 10pt; mso-pagination: none"><span style="font-family:Calibri;">Ağır irtica kokan bir kelime: iki kez İslami referanslı, üstelik Güzel Türkçemizin fonetiğine kökten aykırı. Siz hiç <b>Halaskârgazi</b> kelimesini doğru telaffuz eden taksi şoförüne rastladınız mı? H kalın l ince s kalın k ince g kalın söylenecek, ilk a kısa, sonraki üç a uzun. Yok mudur milleti bu eziyetten kurtaracak bir çağdaş yaşam şeysi diye düşünüyor insan.</span></p><p class="MsoNormal" style="MARGIN: 6pt 0cm 10pt; mso-pagination: none"><span style="font-family:Calibri;">Ulu Önder biliyorsunuz hayatı boyunca belli aralarla isim değiştirmeye meraklıydı.<span style="mso-spacerun: yes"> </span>Önce Mustafa’ydı, sonra Kemal oldu. 1921’de Meclis kararıyla <b>Gazi</b> unvanını aldı. Bundan sonraki 13 yıl boyunca adı hemen her yerde Gazi Hazretleri diye geçer, diğer isimleri neredeyse hiç telaffuz edilmez. 1925-27’de Halaskâr eklenir, olur <b>Halaskâr Gazi Hazretleri</b>. Sonra bilmediğim nedenlerle bu ad terkedilir. Şişli Caddesinin adı, cumhurreisinin İstanbul’u ziyareti onuruna Temmuz 1927’de düzeltilmiştir; o kalır.</span></p><p class="MsoNormal" style="MARGIN: 6pt 0cm 10pt; mso-pagination: none"><span style="font-family:Calibri;"><b>Halâs</b> Arapça. Esas anlamı “arınma, temizlenme, aklanma”, ikincil olarak “bir kirden veya sıkıntıdan veya tehlikeden kurtulma.” İhlas’ın geçişsiz halidir, edilgen anlamlı bir masdardır. Yani halâs OLUNUR, biri veya bir şey halâs edilmez. Dolayısıyla buna Farsça <b>kâr</b> (“eden”) ekleyip “kurtarıcı” anlamını yüklemek dil hatasıdır, zorlamadır. Osmanlıcada halaskâr diye bir terkip olduğunu sanmıyorum. 1910’ların başında ordu bünyesinde birdenbire zuhur eden bir siyasi neolojizmdir. 30’lar olsaydı <b>kurtulgan </b>derlerdi mutlaka. <b>Kurtulgan Savaşman</b> Anayolu mu dediniz? </span></p><p class="MsoNormal" style="MARGIN: 6pt 0cm 10pt; mso-pagination: none"><span style="font-family:Calibri;">Aklı başında insanlar bir yıldan beri bu caddeye Hrant Dink Caddesi adını veriyor. Size de tavsiye ederim, öyle deyin. Mektup gönderecekseniz öyle gönderin; birkaç kez geri gelir sonra alışırlar. Taksiciye öyle söyleyin. Anlamazsa hayret edin, “karşının şoförü müsün” diye kılçık yapın. Telaffuzu da Türkçe fonetiğe nisbeten daha uygun. Bir-iki yıla tutmazsa şaşarım.</span></p><br></body></html>