<!DOCTYPE html><html lang="tr"><head><meta charset="UTF-8"><title>Document</title></head><body><h1>Hayalet kelimelerin peşinde</h1><a href='http://nisanyan1.blogspot.com/2013/04/hayalet-kelimelerin-pesinde.html'>http://nisanyan1.blogspot.com/2013/04/hayalet-kelimelerin-pesinde.html</a><p>2013-04-24T23:29:00.001+03:00</p><br /><div class="MsoNormal">Arasıra yazıştığım Fransız bir dilci arkadaşım mail atmış, “çaresiz kaldım, zapato hakkında sen ne düşünüyorsun” diye. İspanyolca <b>zapato</b>“ayakkabı”. Bir önceki İspanya başbakanının adı Zapatero idi, yani “ayakkabıcı”. İspanyol Kraliyet Dil Akademisinin haşmetli sözlüğüne bakıyoruz, ne görelim? Sözcük Türkçe zabata’dan geliyormuş. Meğer.<o:p></o:p></div><div class="MsoNormal"><br /></div><div class="MsoNormal">Dur, diyoruz, bunun İtalyancası da vardı, <b>ciabatta</b> “terlik, önü kapalı arkası açık pabuç” manasında. Devoto’nun İtalyanca etimoloji sözlüğünü açıyoruz, al sana bir şok daha. O da “Türkçe ‘Acem pabucu’ anlamına gelen <b>çabata</b>’dan” demiş. <o:p></o:p></div><div class="MsoNormal"><br /></div><div class="MsoNormal">Sizi bilmem ama ben böyle bir kelime hiç duymamışım. “Acaba” deyip bakıyorum. TDK sözlüğünde yok. Eski basımlarında da yok. Meydan Larus’ta yok. Anadolu ağızlarında duyulmuş, gerçek ve hayali bütün kelimeleri derleyen 12&nbsp; ciltlik Derleme Sözlüğü’nde yok. Eski metinlerde geçen bilumum unutulmuş Türkçe sözcükleri gösteren 7 ciltlik Tarama Sözlüğü’nde yok. Meninski’nin 1680 basımı sözlüğü manyak bir eserdir, gün yüzü görmemiş kaç çeşit kelime varsa mutlaka bulunur: yok. Çağatay Türkçesi için Senglah’a ve Pavet de Courteille sözlüğüne bakıyoruz: yok. Divan-ı Lugat-it Türk’te yok. Azericede yok. Kırgızcada yok. Yokoğlu yok. İçinizde kuşku kalmasın, çabata, çebata, çapata, cabata, zabata, sabata, &nbsp;<span dir="RTL" lang="AR-SA" style="font-family: 'Arial Unicode MS', sans-serif;">چاباته</span><span dir="LTR"></span><span dir="LTR"></span>, <span dir="RTL" lang="AR-SA" style="font-family: 'Arial Unicode MS', sans-serif;">چباتا</span><span dir="LTR"></span><span dir="LTR"></span>, <span dir="RTL" lang="AR-SA" style="font-family: 'Arial Unicode MS', sans-serif;">چڀاطه</span><span dir="LTR"></span><span dir="LTR"></span>, <span dir="RTL" lang="AR-SA" style="font-family: 'Arial Unicode MS', sans-serif;">جباته</span><span dir="LTR"></span><span dir="LTR"></span>, akla gelecek her türlü yazışı kontrol ettim. Yok.</div><div class="MsoNormal"><br /></div><div class="MsoNormal"><o:p></o:p></div><div class="MsoNormal">Acem pabucu (calzatura persiana) dediğine göre Farsî olabilir mi? Orada da yok. Ne Steingass, ne Burhan-ı Katı böyle bir kelime vermemiş. <b>Çâpâtî</b>var gerçi, bizim lavaş dediğimiz yassı ekmek. Hint mutfağında Farsçadan alıntı olarak vardır. Türkçede de tek tük geçer. Ama lavaş nerede, pabuç nerede? [Peki, İtalyanca <b>ciabatta</b> aynı zamanda bir ekmek çeşidinin adıdır, “pabuç ekmeği” anlamında. Ama öbür yönde anlam gelişmesi zor, ekmeğin adı pabuca verilmez.]<o:p></o:p></div><div class="MsoNormal"><br /></div><div class="MsoNormal">“Mümkün değil, saçmalamış İspanyollar” diye cevap yazdım, tam send’e basacakken, hoppala: Dr. Saadet Çağatay, <i>Karaçay’ca Birkaç Metin</i>, sf 294: “Kazan lehçesinde köylünün giydiği ve bir nevi ıhlamur ağacı kabuğundan yapılmış olan ayakkabına <b>çabata</b>denir.” &nbsp;Kazan lehçesi dediği şey Kazan Tatarcası. <o:p></o:p></div><div class="MsoNormal"><br /></div><div class="MsoNormal">Buyur bu da Tatarca bir mezar yazıtı imiş: “<span lang="EN-US">Gusman hafiz kızı idim,<span class="apple-converted-space"> </span>/ </span>Haneke sultan atlı idim, / Sehtiyan kiymes naz idim,<span class="apple-converted-space"></span>/ <strong><span style="font-family: &quot;Calibri&quot;,&quot;sans-serif&quot;; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-theme-font: minor-bidi; mso-hansi-theme-font: minor-latin;">Çabata</span></strong> tapmay baramın” Tercümesi: “Hafız Osman kızı idim, adım Haneke? Sultan idi, sahtiyan giymez nazlı idim, çabata bulamadan gittim (öldüm).” Sahtiyan “pahalı ayakkabı” demek oluyor, çabata da bunun tersi belli ki.<o:p></o:p></div><div class="MsoNormal"><br /></div><div class="MsoNormal">Kontrol edelim, Tatarcanın atası olan Ortaçağ Kıpçak Türkçesinde böyle bir şey var mı? Yok. Codex Cumanicus’ta yok. Kitabül İdrak’ta yok. Kazan dilinde acaba Rusça alıntı olabilir mi? Hayır Rusçada da yok görünüyor.<o:p></o:p></div><div class="MsoNormal"><br /></div><div class="MsoNormal">Şimdi. İspanyolca ve İtalyancaya, hele bu iki dilin ana vokabüler kütüğüne, Kazan Tatarcasından direkt bir alıntı mümkün değildir, hiç hayal kurmayalım. Elbette birtakım İtalyan tüccarlar oralara gitmiştir, elbette Kefe’de Cenevizliler vardı, elbette Dominiken rahipleri 13. yy’da oralarda cirit attılar vs. vs. Ama bu derece damardan bir etkileşim olması için ya Tatar kültürünün İtalyanlar ve İspanyollar nezdinde ciddi bir çekim gücü olması lazım, ya Tataristandan birtakım ticari ürünlerin yoğun olarak Batı Akdeniz’e sevkediliyor olması lazım. Sanki “ıhlamur ağacı kabuğundan yapılmış köylü çarığı” ciddi bir ticaret kalemi olamazmış gibi geliyor bana. <o:p></o:p></div><div class="MsoNormal"><br /></div><div class="MsoNormal">Pes ettim. Vallahi çözemedim. Siz şimdiye dek benim bir kelime hakkında böyle çaresiz kaldığımı gördünüz mü hiç? İşte oluyor.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Dünden beri kafam bununla meşgul. Köylü çarığı deyince aklıma <b>sabo</b>da geldi. Fransızca <i>sabot</i> “tek parça ağaçtan oyma köylü ayakkabısı”. Bütün kaynaklar Güney Fransa’nın Poitou bölgesi köylü ağzından alındığı konusunda hemfikir, ama etimolojisi hakkında yorumdan kaçınmışlar. Bence <i>zapato</i> ile alakalı olduğu kesin. Ama gidip gideceğin mesafe o kadar, bu da ekstra bir bilgi sağlamıyor bize.<o:p></o:p></div><div class="MsoNormal"><br /></div><div class="MsoNormal"><o:p>Aynı sözcüğün yüksek-Fransızca karşılığı <b>savate</b> imiş. "Arkalıksız veya arkası basık ayakkabı, çarık, eskimiş pabuç" anlamında. Bir heyecanla ona baktım. 1225 yılından beri kaydedilmiş. Heyhat, atilf de, Larousse étymologique de "kökeni belirsiz" deyip bırakmışlar.</o:p></div><br></body></html>