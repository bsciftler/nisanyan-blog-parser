<!DOCTYPE html><html lang="tr"><head><meta charset="UTF-8"><title>Document</title></head><body><h1>Hazine nasıl aranır?</h1><a href='http://nisanyan1.blogspot.com/2015/03/hazine-nasl-aranr.html'>http://nisanyan1.blogspot.com/2015/03/hazine-nasl-aranr.html</a><p>2015-03-09T20:07:00.001+02:00</p>Eski Farsça sözcüğün, diğer eski Hint-İran dillerinde görülen burunsul ŋ sesiyle <i>gaŋz</i> olması lazım, Fransızca <i>France</i> der gibi, varla yok arası bir /n/ sesi düşün. Eski Farsça çok az yazılı belgesi olan bir dil olduğundan kaydedilmemiş. Orta Farsçada (yani MS 0-700 arası) <i>ganz</i>, <i>gazn</i>, <i>ganznak</i>, <i>ganzînak</i> biçimleriyle bol bol karşımıza çıkıyor. Bkz. Durkin-Meisterernst, Middle Persian, sf. 163 ve 170. Bildiğimiz "hazine" demek, binbir gece masallarında padişahın altın ve mücevheratla doldurduğu korunaklı kasa dairesi. Antik İran coğrafyasının her ucunda şehir ve kasaba adı olarak kullanılmış. Azerbaycan'daki <b>Gence</b>, Afganistan'daki <b>Gazne</b>, Filistin'deki <b>Gaza </b>hep aynı. Keza şimdiki Bingöl yakınında eskiden il merkezi iken 1925'te taş üstüne taş bırakmamacasına yıkılan <b>Genc </b>şehri. (Bugünkü Genç ilçesi değil, orası sonradan yapma bir yer.) Keza Van Gölü'nün güney yakasında bir zamanlar benim köy inşa etmeye heveslendiğim <b>Ganzak </b>köyü. Hepsi de bir tarihte padişah maliyesinin bir şubesini konuk etmişler.<br /><br />Şarkta padişahlık adabını bin küsur sene boyunca İranlılar belirlediğinden, komşu dillerin tümü bu kavramı Farsçadan ödünç almışlar. Ermenice <i>gandz </i>գանձ, bugünkü bizim lehçede telaffuzu <i>kants</i>, İranî bir alıntı, "hazine" demek. Arapça <i>xazne </i>veya <i>xazîne </i>keza. Osmanlıca metinlerde Farsçadan direkt alınma <b>genc </b>ve <b>gencîne </b>ile Arapçalaştırılmış <b>hazne </b>ve <b>hazîne </b>eş sıklıkta geçer. Ama bugünkü dile sadece bu sonuncular kalmış.<br /><br /><br />Eski Yunanca <i>gáza </i>"hazine", ilk kez Aristo'nun talebesi Theophrastos'ta geçiyor, yani İskender fetihlerinden az bir şey sonra. Lewis &amp; Short sözlüğü, Clarendon Press 1996 basımı, sf 335, "Farsça bir sözcüktür" diye belirtmiş. Nereden bilmiş diye normal olarak Perseus'tan orijinal metinleri bulup çek ederim ama burada öyle bir imkânım yok, inanacağız. Bizans'ta <i>gazophylaks </i>"hazine nazırı", Ortaçağ Latincesinde de <i>gazophylacium </i>görülüyor, mesela Luca kentinin 14. yy'a ait vekayiinde, bkz. Du Cange, Glossarium, cilt IV sf. 49. Ayrıca Yunanca küçültme ekiyle <i>gazaria </i>varmış, o da hazine, aslında "hazinecik, küçük hazine". Aynı sayfada. <br /><br />Venedik lehçesinde <i>gaza </i>"bir para birimi, kese" diye geçiyor. Sanırım kastettikleri şey bilfiil basılı bir sikke değil, bir ödeme birimi. Osmanlı'da <i>bir kese akça</i> da aynen öyledir, belli ki ticari hayatta alışılagelmiş bir miktar kastediliyor, yoksa "elli kese altın haraç ödedi" dediği zaman ne demek istediği anlaşılmazdı, kesenin ufağı var büyüğü var. <i>Gazeta </i>gaza'nın küçüğü, "kesecik". Sözlüğe "Venedik'te bir para birimi" diye yazmışım. Venedikçe kaynaklarım elimde değil, şimdi kuşkuya düştüm, <i>gazeta </i>diye bir sikke var mı gerçekten, yoksa yine itibari bir miktar mı kastediliyor. Bilemedim, sinir oldum.<br /><br />(İtalyanca <i>gazetta </i>Venedikçede tek t ile <i>gazeta </i>olur, o da aklınızda bulunsun.)<br /><br />Venedik'te <i>Gazeta </i>adını taşıyan haber bültenleri ilkin 16. yy'ın son yıllarında basılmaya başlanmış. "Kesecik" mi demek istemişler, yoksa bazı popüler etimoloji kaynaklarında yazdığı gibi nüshası bir <i>gazeta </i>fiyatına satıldığı için mi öyle denmiş, onu da bilemedim. Hadise Avrupa çapında ilgi görmüş, Venedik'in kendine has dedikoducu tüccar cumhuriyetine özgü bir kurum olarak görülmüş. Venedik dışında ilk <i>Gazette </i>Otuz Yıl Savaşlarının ilk yıllarında, yani 1620'lerde, Almanya'da meşhur banker ailesi Fugger'ler tarafından çıkarılmış – ki Fugger'lerin de o yıllarda bir ayağının Venedik'te olduğu malumdur. Gazetelerin ne bela şeyler olduğuna dair bilinen ilk eleştirel makaleyi 1626 veya 28 gibi bir tarihte Tübingen üniversitesinde siyasal bilgiler hocası olan Christoph Besold yazmış. Bu Besold hakkında 1982'de üç-dört ay uğraşıp uzun bir makale yazmıştım, oradan biliyorum. <br /><br />Fransa'da saray haberlerini derleyen ilk <i>gazette </i>14. Louis zamanında çıktı diye hatırlıyorum, 1600'lerin ikinci yarısı olmalı. Osmanlıda <b>gazeta evrakı</b> deyimini en erken Ebubekir Ratıb Efendi'nin 1792 tarihli Nemçe Sefaretnamesinde bulmuşum. Daha erkenini bilen varsa haber etsin lütfen. <br /><br />Bir tane daha kelimemiz var bu kökten gelen, kırk yıl düşünsen aklına gelmez. <br /><br />Aramiceye bakıyoruz. <i>Genez</i> גֵנֶז Kudüs'teki tapınak hazinesine verilen ad. Tevrat'ta geçermiş, metin elimde yok, ama nesine isterseniz varım, İranlıların sponsorluğunda inşa edilen İkinci Tapınak devrine, yani MÖ 500'den sonrasına aittir. <i>Ginzâ</i>, <i>gnîzâ</i> ve <i>ginzak</i>, Talmud'da, yani Milat sonrasında, "treasury, store" diye geçiyor. Bkz. Jastrow, Targumim ve Talmud Sözlüğü, sf. 258. Bir tane meşhur Kahire genîza'sı vardır (<i>Cairo genizah</i>), bilir misiniz? Kahire'deki bir Yahudi sinagogunun Ortaçağ'a ait evrak arşivi, 20. yy'da keşfedildi, Ortaçağ Mısır sosyal tarihine ve Ortaçağ Yahudi tarihine ilişkin eldeki en önemli bilgi kaynağıdır. O konuları okumaya niyetlenince her yerde karşınıza çıkar. <br /><br />Aramice /g/ sesinin Arapçada daima /c/ okunduğunu biliyoruz. Peki Arapça <b>cinâze</b> yahut <b>cenâze</b> ne demek? Esasen "sanduka" sanırım, ikincil olarak "sanduka ile birlikte ceset" yahut cesedin kendisi. Bkz. Lane, An Arabic Lexicon, cilt II sf. 470. Anlam kayması müthiş: hazine &gt; sanduka &gt; ceset. Tam olarak ne zaman, nerede ve hangi kültürel koşullarda o anlam kayması gerçekleşmiş? İslam öncesi mi sonrası mı? Aramca bünyesinde mi Arapçada mı? Teolojik kasti neymiş? Bulabilsen kültür tarihine ilişkin başlı başına bir eser olur. Buluruz belki bir gün. <br /><br></body></html>