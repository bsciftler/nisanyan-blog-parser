<!DOCTYPE html><html lang="tr"><head><meta charset="UTF-8"><title>Document</title></head><body><h1>Her başbakan istifayı tadacaktır.</h1><a href='http://nisanyan1.blogspot.com/2013/06/her-basbakan-istifay-tadacaktr.html'>http://nisanyan1.blogspot.com/2013/06/her-basbakan-istifay-tadacaktr.html</a><p>2013-06-02T21:09:00.000+03:00</p><div class="MsoNormal">Bu hükümetin memlekete büyük hizmetleri dokundu dedim. Açımlayayım.<o:p></o:p></div><div class="MsoNormal"><br /></div><div class="MsoNormal">BİR: Memleketi <b>yeniçeri işgalinden</b> kurtardı. Dünya durdukça hayırla yadedilecek bir iştir. Ülkeye yapılabilecek en büyük hizmetti. Allah kendilerinden razı olsun.<o:p></o:p></div><div class="MsoNormal"><br /></div><div class="MsoNormal">İKİ: Milli geliri üçe katladı. Evet konjonktür iyiydi, temelleri de Kemal Derviş attı, kabul. Ama bu hükümet de cesur ve büyük adımlar attı, bürokrat korkaklığına teslim olmadı. En önemlisi: yatırımdan korkmadı. <b>Viyk viyk öten entel takımına</b> çok kulak asmaması da iyidir bence. Yumurta kırmadan omlet yapılmaz.<o:p></o:p></div><div class="MsoNormal"><br /></div><div class="MsoNormal">ÜÇ: Kürt meselesini hale yola koydu – gibi. Gerçi çok gecikti, yol boyu saçma sapan işler yaptı. Halâ da mevzuyu nasıl bağladıkları tam belli değil. Ama eskilerin yapamayacağı işti, bunlar yaptı görünüyor.<o:p></o:p></div><div class="MsoNormal"><br /></div><div class="MsoNormal">DÖRT: Müsaadenizle bu da bence önemli. İlk kez bir TC hükümeti bu ülkenin gayrımüslimlerine <b>düşman esiri muamelesi</b> yapmadı. “Biz” demeye gönülleri razı olmadı gerçi, olmaz da, ama en azından “biz dostuz yabancı” moduna geldiler. Bu da az şey değil, şükranı hak eder.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">İki tane de ölümcül zaaf var anılması gereken.<o:p></o:p></div><div class="MsoNormal"><br /></div><div class="MsoNormal">İlki yapısal. AKP kadrolarının malul olduğu <b>İslamcı dünya görüşü</b>, yapısı gereği anti-demokratik ve bölücü bir ideolojidir. Çoğulculuğu içine sindirmesi güçtür; tarihin anılarını üstünden atması daha da güçtür. Çare yok, buna alışacağız. Çünkü ufukta alternatif yok. Kâh dostluk ve irşad ile, kâh diş gösterip hırlayarak, zararı asgaride tutmaya çalışmaktan başka yol görünmüyor şimdilik.<o:p></o:p></div><div class="MsoNormal"><br /></div><div class="MsoNormal">İkinci zaaf konjonktürel. <b>Başbakanın son kullanım tarihi geçmiştir.</b>Son iki üç yıldır sergilediği tavırlar, gerçekle bağını koparmış bir iktidar hastası tablosunu çizmektedir. Herkes için tehlikelidir. Düzelme ihtimali yoktur. Sanırım bir çare bulma zamanı gelmiştir. <o:p></o:p></div><div class="MsoNormal"><br /></div><div class="MsoNormal">“Gücünün doruğunda” demeyin bana sakın. Liderin kendinden en emin, kibrinin en şahlanmış göründüğü an, bazen en zayıf olduğu andır. <b>Çavuşesku’nun son balkon konuşmasını</b> anımsayın. Honecker’in Berlin Duvarında göstericilere ateş açma emrini verdiği günü düşünün. Macbeth’in ve III Richard’ın sonlarını okuyun. Aleme meydan okurken, ayakları altından toprağın kaydığını fark edemeyecek kadar körleşmişlerdi.<o:p></o:p></div><div class="MsoNormal"><br /></div><div class="MsoNormal">Dikkatle izleyin: ne kadar yalnızlaştığını görürsün. Cumhurbaşkanı ile köprüler atıldı. Zaman gazetesi muhalefete geçti. <b>Siyasi rüzgârın her devir şaşmaz göstergesi</b>, <b>Nazlı Ilıcak,</b> yön değiştirdi. Bülent Arınç kâh öyle kâh böyle konuşup araya gittikçe netleşen bir mesafe koydu. Öteki bakanlar, siyasi konularda mutlak sessizliğe gömüldü. Polisle başbakanlık arasında adı konmamış bir savaş var. Bisküvi devleri başbakanla selamı sabahı kesti. Partinin İzmir’deki tek umudu, Ertuğrul Günay, kazan kaldırdı. Taraf gazetesi kaybedildi. Cem Yılmaz’ından Baskın Oran’ına, Cemil İpekçi’sine dek dün her türlü hakareti göze alıp başbakanın yanında duran kanaat önderleri, üçer beşer, “buraya kadar” noktasına geldiler.<o:p></o:p></div><div class="MsoNormal"><br /></div><div class="MsoNormal"><b>Sahibinin sesi kontenjanından</b> Bekir Bozdağ hariç, yanında bir Allahın kulu kalmadıysa bu maçı nereye kadar götürebilirsin?<o:p></o:p></div><div class="MsoNormal"><br /></div><div class="MsoNormal">&nbsp;*<o:p></o:p></div><div class="MsoNormal">Yalnızlaşmanın sonucu ne olur? Arz edeyim.<o:p></o:p></div><div class="MsoNormal"><br /></div><div class="MsoNormal">Suriye politikan fiyaskoya dönüşür. Reyhanlı’da dünyayı kandırmaya yeltenip başaramazsın. Düne kadar besleyip palazlandırdığın grupları “terörist” ilan etmek zorunda kalırsın. Suriye’deki adamlarına <b>Cenevre bileti</b> dahi aldıramazsın.<o:p></o:p></div><div class="MsoNormal"><br /></div><div class="MsoNormal">Zihnin bulanır, alkol yasası gibi bir saçmalığa imza atarsın. Toplumun bir yarısına hiçbir tatmin ve menfaat sağlamadan, öbür yarısını kudurtmayı başarırsın. Tek hamlede, Türkiye’nin yabancı sermaye nezdindeki güvenilirliğini sıfırlarsın.&nbsp;<o:p></o:p><br /><br />Aklın şaşar, yaptığın köprüye milletin bir yarısının Drakula saydığı birinin adını verirsin. Dostun düşmanın apışıp kalır; sen halâ marifetmiş gibi babalanmaya devam edersin.&nbsp;</div><div class="MsoNormal"><br /></div><div class="MsoNormal">Taksim hadisesinde, basiretsizliğin dibini boylarsın. Milli Eğitim Bakanı Nabi Avcı’nın zarifane söylediği gibi, kırk yıl gelse bir araya gelemeyecek kaç tür siyasi akım varsa, LGBT’sinden BDP’sine, <b>İslamcısından postalcısına kadar</b>, birbiriyle buluşturursun.<o:p></o:p></div><div class="MsoNormal"><br /></div><div class="MsoNormal">Sevan Nişanyan’ı <b>din şeysinden mahkûm ettirmenin</b> akıl kârı olmadığını idrak edemezsin.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><br /><div class="MsoNormal">Yazık. Hiçbir zaman sevemediysek de, bir zamanlar takdir ettiğimiz bir politikacıydı halbuki.<o:p></o:p></div><br></body></html>