<!DOCTYPE html><html lang="tr"><head><meta charset="UTF-8"><title>Document</title></head><body><h1>Hikmet İncileri 13</h1><a href='http://nisanyan1.blogspot.com/2017/03/hikmet-incileri-13.html'>http://nisanyan1.blogspot.com/2017/03/hikmet-incileri-13.html</a><p>2017-03-13T13:47:00.003+03:00</p><div class="MsoNormal"><u>Kutsal devlet<o:p></o:p></u></div><div class="MsoNormal">" Devleti kutsama sporuna öteden beri karşıyım. Al MGK'sini vur müsteşarına. Bana hiçbiri kutsal gelmiyor. Hiçbiri vatandaşın huzurundan, özgürlükten, eşitlikten daha önemli değil" demiş <a href="http://www.cumhuriyet.com.tr/koseyazisi/676843/Devletin_bekasi_boyle_mi_korunur_.html">Aslı Aydıntaşbaş</a>, haklı olarak. </div><div class="MsoNormal">Belki o listeye "uygarlık" da eklenmeli. Tanımı zor bir kavram, ama en az huzur ve eşitlik kadar hayati. </div><div class="MsoNormal"><br /></div><div class="MsoNormal"><u>Uygarlık<o:p></o:p></u></div><div class="MsoNormal">Yani medeniyet, nedir? Müktesebattır. İnsanlığın zaman içerisinde biriktirmiş olduğu bilgi, beceri ve eser dağarcığıdır. Ziyan olması yazıktır. "Olsun, yeter ki insancıkların huzuru bozulmasın" diyebilir miyiz?&nbsp; Ben demem. Gerekiyorsa beş on kişi ölsün derim. </div><div class="MsoNormal">Mesela evrim teorisinin başına gelenleri düşün, Küba'daki camii düşün, beni de fazla konuşturma. </div><div class="MsoNormal"><br /></div><div class="MsoNormal"><u>Cennet<o:p></o:p></u></div><div class="MsoNormal">İçinden dere akan bir bahçede trilyonlarca sene oturuyorsun. Tek lüksün istabrak kaplı bir döşek, tek eğlencen bir takım kokmaz bulaşmaz lolitalar. Tanıdığın sevdiğin insanların yarısı cehennemde kebap. New York Times'a abone olamazsın, sabahları Nutella istesen muhtemelen bulamazsın.</div><div class="MsoNormal">Yunus Emre ne güzel söylemiş, bunun nesi teselli edici ki?</div><div class="MsoNormal"><br /></div><div class="MsoNormal"><u>TRT 3 günlükleri<o:p></o:p></u></div><div class="MsoNormal"><u><br /></u></div><div class="separator" style="clear: both; text-align: center;"><a href="https://3.bp.blogspot.com/-De4oK5oOzl4/WMZ4jXVKQtI/AAAAAAAAAZU/a78Gmn-KoEoJr9FfEICuKgMOGWId4KkxgCLcB/s1600/William_Herschel01.jpg" imageanchor="1" style="clear: left; float: left; margin-bottom: 1em; margin-right: 1em;"><img border="0" height="200" src="https://3.bp.blogspot.com/-De4oK5oOzl4/WMZ4jXVKQtI/AAAAAAAAAZU/a78Gmn-KoEoJr9FfEICuKgMOGWId4KkxgCLcB/s200/William_Herschel01.jpg" width="163" /></a></div><div class="MsoNormal"><a href="https://en.wikipedia.org/wiki/William_Herschel">Herschel,</a>14. senfoni. Güzel bir eser. Erken Haydn veya Mannheim ekolü tarzında, 1760'lar olmalı. Hangi Herschel'miş bu? Bildiğimiz bilimci Herschel, Uranus gezegenini bulan, kızılötesi ışımayı keşfeden, asteroid ve nebula kavramlarını icat eden kişi. Meğer bir dönem full-time besteciymiş. Bir sürü senfonisi org eserleri var.</div><div class="MsoNormal">Mahler 6.senfonide Richardo Chailly'nin berraklığı mı, Simon Rattle'ın ritm duygusu mu? İyi ki seçmek zorunda değilim. Keşke Bernard Haitink'i de duysaydık. </div><div class="MsoNormal">Vefa Ç. ile Antonio P.'nin Cumartesileri 9'daki Yorum Analiz programına çemkirdim geçenlerde. Belki de haksızlık ettim.&nbsp; Belki bir değil iki saat olsa daha rahat olacaklar. </div><div class="MsoNormal"><br /></div><div class="MsoNormal"><u>Bilimin amacı<o:p></o:p></u></div><div class="MsoNormal">"Bilim barış ve özgürlük için yapılır." Öyle mi gerçekten? Benim bildiğim bilim, bilgi için yapılır. Gerçeği merak edersin, sorarsın, öğrenmeye çalışırsın. Sorabileceğin tek meşru soru "doğru mu" sorusudur. "Barışa hizmet eder mi", "özgürlüğe faydası ne", "vatan benden ne bekler" diye sormaya başladığın gün ruhunu şeytana sattın demektir. Artık hiçbir sözüne güven olmaz. Geçmiş olsun. </div><div class="MsoNormal"><br /></div><div class="MsoNormal"><u>Urfa<o:p></o:p></u></div><div class="MsoNormal">İslam öncesi dönemde Urfa'da tabip azizler Kosmas ve Damianos türbesi ünlü, hem Doğu hem Batı aleminde tanınan ve sevilen azizlerden. O türbenin yerinde şimdi yanılmıyorsam Hz. Eyüp ziyareti bulunuyor, halen çok aktif. Eyüp hastalanmış, tabiplere başvurmuştu, ondan mı acaba? </div><div class="MsoNormal"><br /></div><div class="MsoNormal"><u>Kapitalizmin sonu<o:p></o:p></u></div><br /><div class="MsoNormal">Wolfgang Streeck, Alman sosyal bilimci. Kapitalizmin çöküşünü yazmış.&nbsp; O konuda yazanların çoğunun aksine akıllı birine benziyor. En azından Guardian'daki röportaj o izlenimi veriyor. Yeni kitabı <a href="https://www.amazon.com/How-Will-Capitalism-End-Failing/dp/178478401X/ref=asap_bc?ie=UTF8">Kapitalizm Nasıl Bitecek</a>, okumalı.&nbsp;</div><br></body></html>