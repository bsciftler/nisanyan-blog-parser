<!DOCTYPE html><html lang="tr"><head><meta charset="UTF-8"><title>Document</title></head><body><h1>Hodri Meydan Kulesi basın bildirisi</h1><a href='http://nisanyan1.blogspot.com/2010/11/hodri-meydan-kulesi-basn-bildirisi.html'>http://nisanyan1.blogspot.com/2010/11/hodri-meydan-kulesi-basn-bildirisi.html</a><p>2010-11-06T20:10:00.002+02:00</p><span style="font-family: &quot;Trebuchet MS&quot;, sans-serif;"><strong>6 Kasım 2010</strong></span><br /><span style="font-family: &quot;Trebuchet MS&quot;, sans-serif;"><strong></strong></span><br /><span style="font-family: &quot;Trebuchet MS&quot;, sans-serif;"><strong>HODRİ MEYDAN KULESİ ŞİRİNCE’DE AÇILDI</strong></span><br /><span style="font-family: &quot;Trebuchet MS&quot;, sans-serif;"><strong>Nişanyan “izin almadım, almayı da düşünmüyorum” dedi.</strong></span><br /><br /><div style="border-bottom: medium none; border-left: medium none; border-right: medium none; border-top: medium none;"><a href="http://1.bp.blogspot.com/_YXmOKYiwtFw/TNWbNdfIAJI/AAAAAAAAAEc/7m_K_b8pZMs/s1600/%C3%A7at%C4%B1l%C4%B1+bayrakl%C4%B1-small.jpg" imageanchor="1" style="clear: left; cssfloat: left; float: left; margin-bottom: 1em; margin-right: 1em;"><img border="0" height="240" px="true" src="http://1.bp.blogspot.com/_YXmOKYiwtFw/TNWbNdfIAJI/AAAAAAAAAEc/7m_K_b8pZMs/s320/%C3%A7at%C4%B1l%C4%B1+bayrakl%C4%B1-small.jpg" width="320" /></a><span style="font-family: &quot;Trebuchet MS&quot;, sans-serif;">Yazar ve otelci Sevan Nişanyan’ın İzmir’in Şirince köyünde inşa ettiği Hodri Meydan Kulesi bugün ziyaretçilere açıldı. 12 metre yükseklikteki taş kule, Şirince’nin tarihi dokusuyla bütünleşerek köyde yeni bir ilgi odağı oluşturuyor.</span></div><div style="border-bottom: medium none; border-left: medium none; border-right: medium none; border-top: medium none;"><br /></div><span style="font-family: &quot;Trebuchet MS&quot;, sans-serif;">Kuleyi yapmak için yetkililerden izin almadığını söyleyen Nişanyan, “İzin almayı düşünmüyo-rum. 27 yılda bir köyün imar planını yapmayı beceremeyen, yaptığını da yüzüne gözüne bulaştıran adamlarla muhatap olmak abestir. Türkiye’de koruma amaçlı imar sistemi çökmüştür. Yanlış kadroların elindedir. Bu gerçekle yüzleşmek gerekiyor,” diye konuştu.</span><br /><br /><span style="font-family: &quot;Trebuchet MS&quot;, sans-serif;">Şirince köylüsünün kendisini desteklediğini savunan Nişanyan, “Şirince köylüsü 27 yıldan beri imar terörü mağdurudur. Artık bu zulme ‘dur’ deme vaktinin geldiğine inanıyor,” dedi. </span><br /><br /><span style="font-family: &quot;Trebuchet MS&quot;, sans-serif;">Çatısıyla beraber 12 metre yüksekliğindeki taş kulenin üstünde bir manzara terası bulunuyor. Kule ücretsiz olarak ziyaretçilere açık.</span><br /><span style="font-family: &quot;Trebuchet MS&quot;, sans-serif;"><br /></span><br /><br /><span style="font-family: &quot;Trebuchet MS&quot;, sans-serif;"><strong>SORU-CEVAP</strong></span><br /><br /><span style="font-family: &quot;Trebuchet MS&quot;, sans-serif;"><em>Aşağıdaki soruları Hürriyet Daily News’ten gazeteci arkadaşım Vercihan Ziflioğlu sordu. Ona verdiğim cevapları, hoşgörüsüne sığınarak, sizinle paylaşıyorum.</em></span><br /><span style="font-family: &quot;Trebuchet MS&quot;, sans-serif;"><br /></span><br /><span style="font-family: &quot;Trebuchet MS&quot;, sans-serif;"><strong>SORU: Neden kuleyi 'Hodri Meydan Kulesi' olarak adlandırıdınız? Üstü kapalı bir mesaj mı bu? </strong></span><br /><br /><span style="font-family: &quot;Trebuchet MS&quot;, sans-serif;">CEVAP: Kapalı değil, apaçık bir mesaj. Adamlar diyor ki mimari yenilenme alanında, turizm alanında Türkiye’de yapılmış en düzgün işlerden biri de olsa bu evleri yıkacağız. Neden yıkacağız? Çünkü bürokratik oligarşiye biat etmiyor, o yüzden yıkacağız. </span><br /><br /><span style="font-family: &quot;Trebuchet MS&quot;, sans-serif;">Ben de diyorum ki: Nah yıkarsın!</span><br /><br /><span style="font-family: &quot;Trebuchet MS&quot;, sans-serif;"><strong>SORU: Sevan Nişanyan neden meydan okuyor? Siz ne anlatmak istiyorsunuz kamuoyuna?</strong></span><br /><br /><span style="font-family: &quot;Trebuchet MS&quot;, sans-serif;">CEVAP: Bürokratik oligarşi çürümüştür. Sepetteki çürük elma gibi, bütün Türkiye’yi ve hepimizi çürütmektedir. Bununla mücadele etmek bir vatandaşlık görevidir, insanlık görevidir, onur ve vicdan görevidir. Topluma ve kendi çocuklarımıza karşı sorumluluğumuzdur. </span><br /><br /><span style="font-family: &quot;Trebuchet MS&quot;, sans-serif;">Mücadele her alanda verilmelidir. Yalnız Genelkurmay’da, Ergenekon’da, HSYK’da, Beşiktaş Adliyesinde değil. İmar terörü de aynı zorba zihniyetin eseridir. Çöken Sovyetler Birliği kadar zalim ve ahmak bir yapının yansımasıdır. </span><br /><br /><span style="font-family: &quot;Trebuchet MS&quot;, sans-serif;">Buna meydan okumaktan daha kıymetli ne var ki hayatta?</span><br /><br /><span style="font-family: &quot;Trebuchet MS&quot;, sans-serif;"><strong>SORU: Şirincelilerden destek görüyor musunuz? </strong></span><br /><br /><span style="font-family: &quot;Trebuchet MS&quot;, sans-serif;">CEVAP: Tabii, çok içten destek görüyorum. Onlar da aynı çürümüş yapıdan mağdurlar. Birinin çıkıp “yetti gayrı” demesinden gurur duyuyorlar.</span><br /><br /><span style="font-family: &quot;Trebuchet MS&quot;, sans-serif;">İnşallah zamanla onlar da o direnci ve cesareti gösterecekler.</span><br /><br /><span style="font-family: &quot;Trebuchet MS&quot;, sans-serif;"><strong>SORU: Görünen o ki Sevan Nişanyan kendisinden sonraya Şirince'de bir iz bırakmak istiyor.</strong></span><br /><br /><span style="font-family: &quot;Trebuchet MS&quot;, sans-serif;">CEVAP: Biliyorsunuz seyahate meraklıyım. İnsanlar yüzyıllar boyunca dünyanın her köşesine ne güzel eserler bırakmışlar, gör gör doyamıyorum. İnsanın gözünü okşayan, ruhunu büyüten, ufkunu açan eserler bunlar. Göreni şu küçük hayattan koparıp daha yüksek yerlere taşıyan izler. </span><br /><br /><span style="font-family: &quot;Trebuchet MS&quot;, sans-serif;">Bana bu hizmeti yapan insanlara karşı benim de bir borcum var diye düşünüyorum. Turist gibi bu dünyanın tadını çıkarmak yetmez. Sen de bir eser ortaya koymalısın ki yarınki kuşaklar görüp “Allah razı olsun” desinler. </span><br /><br /><span style="font-family: &quot;Trebuchet MS&quot;, sans-serif;"><strong>SORU: Kule hakkında biraz bilgi?</strong></span><br /><br /><span style="font-family: &quot;Trebuchet MS&quot;, sans-serif;">CEVAP: Taş beden 9.60 metre, çatıyla beraber 12 metre. 2 Eylül’de temeli kazdık, 5 Kasım’da (bugün) bitirdik. Şirince köyünün üst ucunda, Nişanyan Evleri arazisi içinde. Tepesinde manzara terası var. Herkesin ziyaretine açık, ücretsiz. Bir şey de satmıyoruz; ticari amacımız yok.</span><br /><br /><br /><span style="font-family: &quot;Trebuchet MS&quot;, sans-serif;"></span><br></body></html>