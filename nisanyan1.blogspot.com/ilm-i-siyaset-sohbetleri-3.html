<!DOCTYPE html><html lang="tr"><head><meta charset="UTF-8"><title>Document</title></head><body><h1>İlm-i Siyaset Sohbetleri - 3</h1><a href='http://nisanyan1.blogspot.com/2014/05/ilm-i-siyaset-sohbetleri-3.html'>http://nisanyan1.blogspot.com/2014/05/ilm-i-siyaset-sohbetleri-3.html</a><p>2014-05-23T16:19:00.000+03:00</p><div class="MsoNormal"><u><span style="font-family: Arial, Helvetica, sans-serif;">Başkanlığın Faydaları</span></u><br /><span style="font-family: Arial, Helvetica, sans-serif;"><br /></span><span style="font-family: Arial, Helvetica, sans-serif;">Geçen yazıda başkanlık sistemine dair iki teze değindik:</span></div><div class="MsoNormal"><span style="font-family: Arial, Helvetica, sans-serif;"><br />1. Yürütmenin başının özerkliği artar.</span></div><div class="MsoNormal"><span style="font-family: Arial, Helvetica, sans-serif;"><br />2.”Kutsal devlet”e karşı “milli irade” güçlenir. Bunlar ilk bakışta cazip tezlerdir. Doğruluk kırıntıları da taşıyabilirler. Ama yakından bakarsan fazla su tutmazlar.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Buna rağmen başkanlık sistemi iyidir diyeceğim. Üç sebeple.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">1. Sistemin en belirleyici özelliği ne? Yürütmenin başı ile meclis parti grubu arasındaki bağı koparması. Başkan, meclis üyesi değildir, parti grubunun başı değildir, dolayısıyla kağıt üstünde parti lideri de olsa fiilen partiyi kontrol edemez. Çoğu örnekte, bakanlar meclis dışından seçilir. Böylece, parti grubu üzerindeki en önemli kontrol mekanizması Başkan’ın elinden alınmıştır.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Bunun birinci sonucu, yürütme ile yasamanın zıtlaşmasıdır. Tüm başkanlık rejimlerinde, Başkan ile meclis kavga eder. Ölçüsünde tutulabilirse, son derece etkili bir denetim mekanizmasıdır. ABD’de son devirde olduğu gibi ölçüsü kaçarsa, sistemi kilitleyebilir.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">İkinci sonuç, Türk demokrasinin başının belası olan lider sultasının giderilmesidir. Başkan velev ki kendi sahasında padişahlığa bile soyunsa, parti grubunda kendini süreklileştiren türde bir hakimiyeti kolay kolay kuramaz. En kötü ihtimalle bir veya iki dönem borusunu öttürür, sonra emekli edilir. Kırk yıllık İnönü saltanatı, 36 yıllık Demirel saltanatı, yirmi küsur yıllık Bahçeli saltanatı gibi vakalara başkanlık rejimlerinde rastlanmaz. Bu saltanatların etrafında midye yığınları gibi biriken parti oligarşileri de nispeten daha mülayim şekil alır.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Ararsan istisnaları bulabilirsin şüphesiz. Ama temel dinamikte yanıldığımı sanmıyorum. Mekanizmanın ince ayarı elbette gerekecektir. Meclis grubunu gerçek anlamda özerkleştirmek için dar bölge seçim sistemi şartı mı, değil mi? Bakanlar meclisle bağını tamamen koparmalı mı? Başkanlık süresi 2x4 yıl mı, 1x7 yıl mı olmalı? Bütçe yetkisini Başkan’a kaptırmamak için hangi tedbirler alınmalı? Al sana tartışacak konu, bu yazının çerçevesini aşar.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">2. Başkanlık sistemi (ve onun bence tamamlayıcısı olan dar bölge sistemi), kemikleşmiş parti oligarşileri dışındaki tiplerin kestirme yoldan yükselmesine fırsat tanır.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Parti oligarşilerinin serpilme sahası getto politikasıdır. Arkanı yüzde onluk, beşlik bir çıkar grubuna dayarsın, hayat boyu koltuk sahibi olursun. Oysa %50+1 almaya mecbur olduğun bir seçimde, bir şekilde <u>herkese </u>hitap etmek zorundasın. Parti örgütçüsü isen, çıkaracağın adayın yalnız kendi örgütüne değil, <u>herkese</u> cazip geldiğinden emin olmak zorundasın. Gece gündüz taze surat araman gerekir.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Brezilya’daki eski başkan Lula ile şimdiki başkan Dilma Rousseff’i biliyor musunuz? Ya da Uruguay’daki eski terörist, şimdi filozof olan Jose Mujica’yı? Şili’deki &nbsp;Michelle Bachelet’yi? Dördü de profesyonel siyasetçi tipinin çok dışında, alabildiğine “insan” insanlar. Klasik parti hiyerarşileri içinden oraya gelmeleri düşünülmeyecek kişiler. Varlıkları, dünya için bir talihtir.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Türkiye’de şu kırk gün içinde ortaya atılan, az ya da çok ciddiyetle tartışılan isimlere bakın, Ekmeleddin İhsanoğlu’ndan allah muhafaza, İlber Ortaylı’sına kadar. Başkanlık sisteminin iyi bir şey olduğuna yeterli delil değil mi?</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">3. Dönelim bu yazı dizisinin başlangıcındaki CHP meselesine. %50+1’i şart koşan, ikinciliği ödüllendirmeyen seçim sistemlerinde getto partileri yaşayamaz. (Pardon, yaşayabilir, ama kimsenin umrunda olmaz. ABD’de Sosyalist Parti de var.) Erzurum’da %1 alıp ayakta kalamazsın. Ya Erzurum’da <u>da</u>eli yüzü düzgün oy alacak adayları bulacaksın, ya da öyle adayları bulan paritye yanaşıp onun koltuğu altına gireceksin, ya da eriyeceksin. Başka çaren yok.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Dar bölge ile takviye edilmiş bir başkanlık sisteminde, <u>bügünkü haliyle </u>CHP’nin varlığını sürdürmesine imkan yoktur. Ya çoğunluğa hitap edebilecek şekilde kendini dönüştürecek, ya da çoğunluğa hitap edebilecek bir koalisyonun şemsiyesi altına girecek. Türk siyasetinde olup olabilecek en büyük reform buymuş gibi geliyor bana.</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">“Dar bölge olursa AKP milyon sandalye alır” diye hesap yapanları da gülümseyerek karşılamak lazım. AKP cin de karşısındakiler o kadar aptal mı? Gettonun konforlu rehavetine ayarlanmış alışkanlıklarını, zoru görünce üç günde değiştirmezler mi?</span></div><div class="MsoNormal"><span style="font-family: Arial, Helvetica, sans-serif;"><br /></span></div><div class="MsoNormal"><span style="font-family: Arial, Helvetica, sans-serif;">Her iki tarafın %45-55 parantezinde oynadığı iki kutuplu sistemde, her iki tarafın da tek seçeneği karşı bloktan oy koparmaktır. Her iki taraf, ortadaki kararsız seçmene oynamak zorundadır. Öyle olunca uçtaki radikalleri kim dinler? De ki memleketin Kaidecisi, Selefisi, taşra yobazı, din elden gidiyor’cusu husursuz oldu, kopup kendi partisini kurdu. Peki, dananın kuyruğunun koptuğu gün kime oy verecekler? Gidebilecekleri başka yer yoksa, bunlara sempatik görünmek için liderin bin türlü şaklabanlık yapmasına gerek var mı?</span><br /><span style="font-family: Arial, Helvetica, sans-serif;"><br /></span><span style="font-family: Arial, Helvetica, sans-serif;">Bana sorarsanız ülkeyi on yıllardan beri zehirleyen siyasi söylemleri ıslah etmek için öyle devasa sosyolojik dönüşümlere, kültür devrimlerine filan gerek yok. Seçim ve yönetim sisteminde bir-iki ciddi düzeltmeyle epey yol almak mümkün.</span></div><br></body></html>