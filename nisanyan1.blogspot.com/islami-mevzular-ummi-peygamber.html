<!DOCTYPE html><html lang="tr"><head><meta charset="UTF-8"><title>Document</title></head><body><h1>İslami mevzular: Ümmî peygamber </h1><a href='http://nisanyan1.blogspot.com/2013/02/islami-mevzular-ummi-peygamber.html'>http://nisanyan1.blogspot.com/2013/02/islami-mevzular-ummi-peygamber.html</a><p>2013-02-13T19:49:00.001+02:00</p><br /><div class="MsoNormal">Akkadca <b>ummatu</b>, Aramice/Süryanice <b>ummâ</b> <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">אומּא</span><span dir="LTR"></span><span lang="HE"><span dir="LTR"></span> </span>ve <b>ummtâ</b> = “kavim, aşiret”. İbranice <b>umma </b><span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">אֻמּה</span><span dir="LTR"></span><span dir="LTR"></span>, çoğulu <b>ummayyâ</b>, aynı anlamda, muhtemelen Aramiceden alıntı yabancı bir terim. Tevratta sekiz defa geçiyor.<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn1" name="_ftnref1" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[1]</span></span><!--[endif]--></span></a>Sekiz yerin sekizinde de sözkonusu edilen “<i>diğer</i> – yani, Yahudi olmayan – kavimler.” Bildiğimiz&nbsp;<i>goyim</i> yani, kâfirler yahut barbarlar anlamında. İngilizceye <i>nations</i>veya <i>gentiles</i> diye çevirmişler. <i>Gentile</i> tabiri de esasen “kavim/aşiret mensubu, kavim-li” demektir,<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn2" name="_ftnref2" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[2]</span></span><!--[endif]--></span></a>ama normalde sadece “Yahudi olmayan” anlamında kullanılır. </div><div class="MsoNormal">Talmud Aramicesinde bu anlam daha belirgin. Sözcük çoğu yerde <b>ummôt ha- ˁôlâm</b> <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">אומּות העולם</span><span dir="LTR"></span><span lang="HE"><span dir="LTR"></span></span>kalıp deyimi içinde geçiyor, “yabancı milletler, Yahudi olmayanlar” anlamında (Arapçası <i>ummâtul ˁâlem</i> olur, “yetmişiki millet” gibi). Misal, Aboda Zara risalesi sure 3b: “<i>ummôt</i> gelecek ve imana (Yahudi dinine) dönecek.” Aynı risalede <b>dînayy ummôt</b>“yabancıların (Yahudi olmayanların) yasaları/şeriati.” &nbsp;Roma İmparatorluğu devletine de “gâvur, yabancı” anlamında <b>umma</b> adını vermişler.<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn3" name="_ftnref3" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[3]</span></span><!--[endif]--></span></a></div><div class="MsoNormal">Kuran’da kullanılan <b>ummî</b><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">أُّمّى</span><span dir="LTR"></span><span lang="AR-SA"><span dir="LTR"></span> </span>sözcüğünün anlamı sanırım Al-i İmran 20 ve 75’ten yeterince anlaşılıyor. Ehl-i kitâb ile <b>ummiyyûn</b>, yani Yahudilerle Yahudi-olmayanlar arasında bir karşıtlık kurulmuş. “Ehl-i kitaba ve ummilere de ki, Allah’a teslim oldunuz mu?” “Ehl-i kitaptan öylesi vardır ki … ummilere karşı yaptıklarımızdan dolayı bize vebal yoktur derler.” Burada okumuşlarla okumamışlar değil, Yahudilerle Yahudi olmayanlar arasındaki zıtlıktan söz ediliyor; bağlamdan belli. </div><div class="MsoNormal">Aynı şekilde Araf 157-158’de geçen <b>nabiyyun ummiyyun</b> ve Cum’a 2’de geçen <b>fî l-ummiyyîna rasûla m-minhum</b> deyimlerini de “okuması yazması olmayan peygamber” değil, “Yahudi olmayan peygamber” diye çevirmek herhalde en doğrusudur. Unutmayalım ki nabî <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">נבי</span><span dir="LTR"></span><span lang="HE"><span dir="LTR"></span> </span>(peygamber) Arapça değil İbranice bir sözcük. Nebî’lik Muhammed’e dek sadece Yahudi geleneğinde bulunan bir makam veya meslek idi. Kuran’da anılan nebi’lerin tümü (belki Salih hariç) Tevrat’ta adı geçen Yahudi peygamberleri idi, ya da Kuran’ın nebî saydığı İsa gibi Yahudi idi.</div><div class="MsoNormal">Peygamberlik davasına girişen Muhammed’in “Yahudi olmayan peygamber mi olurmuş?” sorusuyla yüzleşmiş ve “ben gayrı-Yahudilerin (yani Yahudi olmayan Arapların) peygamberiyim” gibi bir cevap vermiş olması mantıklı görünüyor.<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn4" name="_ftnref4" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[4]</span></span><!--[endif]--></span></a></div><div class="MsoNormal">*</div><div class="MsoNormal">Peki Muhammed okuryazar mıydı değil miydi? </div><div class="MsoNormal">Buna cevap vermeden önce çoğu zaman gözden kaçırılan bir noktaya parmak basalım. Muhammed zamanında henüz <b>Arapça bir yazı dili</b> mevcut değildi. Güney Arapça (Yemen) yazı dili Muhammed’den 100 küsur yıl önce sönmüştü. Arami alfabesinin bir versiyonu olan Nabati (Kuzeybatı Arap) yazısı ancak çok kısa kayıtlar düşmek için kullanılmıştı. Bildiğimiz kadarıyla, Kuran’dan önce Arapça edebî veya dinî bir metin yazıya geçirilmiş değildi.<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn5" name="_ftnref5" title=""><span class="MsoFootnoteReference"><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11pt; line-height: 17px;">[5]</span></span></span></a></div><div class="MsoNormal">Yazı dili deyince, ancak “ehl-i kitab” adı verilen Yahudi ve Hıristiyan Arap cemaatlerinin liturji dili olarak kullandığı Aramice bilinmekteydi. Kutsal Kitap’ın her iki dine ait versiyonu bu dilde cariydi. (Tevrat ve İncil’in İslam öncesinde Arapçaya çevrildiğine dair bir belirti yoktur.) Her iki cemaatin ilahi kitapları <i>(qeryânâ)</i>ve muhtemelen bazı hukuk metinleri bu dilde (iki ayrı alfabe ile)<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn5" name="_ftnref5" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[6]</span></span><!--[endif]--></span></a>yazılı idi. </div><div class="MsoNormal">Dolayısıyla “Muhammed okuryazar mıydı” sorusu, “Muhammed <b>Aramice yazı dili</b> biliyor muydu” sorusuyla eşdeğerdir.</div><div class="MsoNormal">Cevap büyük olasılıkla olumsuzdur. Muhammed’in yakın çevresindeki birkaç kişinin bu dili bildiğini hadis ve siyerden öğreniyoruz. Mesela Buhari’nin Aişe’den aktardığına göre Rasulallah’ın ilk eşi Hadice’nin amcaoğlu olan Waraqa b. Nawfal “Hıristiyan olmuş ve İbrani yazısıyla İncil’i yazmayı öğrenmişti.”<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn6" name="_ftnref6" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[7]</span></span><!--[endif]--></span></a> &nbsp;Medine’de peygamberin kâtipliğini üstlenen genç Zeyd b. Sabit’in Süryani (veya Yahudi) yazısını bildiği çeşitli kaynaklarda vurgulanıyor.<a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftn7" name="_ftnref7" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[8]</span></span><!--[endif]--></span></a> Taberi ve Vahidî’ye göre Mekke’de Yesar ve Cebr adlı Iraklı iki Hıristiyan köle “kendi dillerinde” İncil’i (veya Tevrat’ı) okuyabiliyorlardı ve Muhammed “onların yanında oturup okuduklarını dinlemişti.” </div><div class="MsoNormal">Bu kişilerin Aramice/Süryanice okuryazarlığının özellikle belirtilmiş olmasından, Muhammed’in kendisinin okuryazar olmadığı, ya da en azından Arami/Süryani yazısını daha iyi bilenlere ihtiyaç duyduğu sonucunu çıkarabiliyoruz.</div><div class="MsoNormal"><table align="center" cellpadding="0" cellspacing="0" class="tr-caption-container" style="margin-left: auto; margin-right: auto; text-align: center;"><tbody><tr><td style="text-align: center;"><a href="http://4.bp.blogspot.com/-_ZpDTSRHiX4/URwBjqvC72I/AAAAAAAAAJ0/PZ8k9REJ9zk/s1600/arapyaz%C4%B1s%C4%B11.jpg" imageanchor="1" style="margin-left: auto; margin-right: auto;"><img border="0" height="138" src="http://4.bp.blogspot.com/-_ZpDTSRHiX4/URwBjqvC72I/AAAAAAAAAJ0/PZ8k9REJ9zk/s320/arapyaz%C4%B1s%C4%B11.jpg" width="320" /></a></td></tr><tr><td class="tr-caption" style="text-align: center;">İslamöncesi Nabati Arap yazısından örnekler</td></tr></tbody></table><div class="separator" style="clear: both; text-align: center;"><a href="http://1.bp.blogspot.com/-iIlU4Uz9GeY/URwBlRbp0CI/AAAAAAAAAJ8/b7yZe5YGWro/s1600/arapyaz%C4%B1s%C4%B12.jpg" imageanchor="1" style="margin-left: 1em; margin-right: 1em;"><img border="0" height="320" src="http://1.bp.blogspot.com/-iIlU4Uz9GeY/URwBlRbp0CI/AAAAAAAAAJ8/b7yZe5YGWro/s320/arapyaz%C4%B1s%C4%B12.jpg" width="305" /></a></div><br /></div><div><!--[if !supportFootnotes]--><br clear="all" /><hr align="left" size="1" width="33%" /><!--[endif]--> <br /><div id="ftn1"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref1" name="_ftn1" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[1]</span></span><!--[endif]--></span></a> Bir kez Ezra, yedi kez Danyal kitabında. Her iki kitap Babil-sonrası döneme ait olup çok sayıda Aramaizm içerir.</div></div><div id="ftn2"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref2" name="_ftn2" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[2]</span></span><!--[endif]--></span></a> Latince <i>gens/gent-</i> “kavim, soy”; <i>gentilis</i> “bir soya veya kavme mensup olan”.</div></div><div id="ftn3"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref3" name="_ftn3" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[3]</span></span><!--[endif]--></span></a> Jastrow, <i>Dict. Talmud etc. </i>Sf. 26-27.</div></div><div id="ftn4"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref4" name="_ftn4" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[4]</span></span><!--[endif]--></span></a> Buraya kadar bkz. Horovitz, <i>Koranische Untersuchungen</i>, Leipzig 1925, s. 51-53; A. J. Wensinck, <i>The Muslim Creed,</i> Cambridge 1932, s. 6; T. Kronholm, “Dependence and Prophetic Originality in the Koran”, 1983, s. 49-50.</div></div><div id="ftn5"><div class="MsoFootnoteText"><br /><br /><div class="separator" style="clear: both; text-align: center;"></div><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref5" name="_ftn5" title=""><span class="MsoFootnoteReference"><!--[if !supportFootnotes]--><span class="MsoFootnoteReference"></span></span></a><span class="MsoFootnoteReference"><span class="MsoFootnoteReference"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref5" name="_ftn5" title=""><span class="MsoFootnoteReference"><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10pt; line-height: 14px;">[5]</span></span></span></a>&nbsp;Peygamber devrinde Kâbe'nin duvarına çakılan Muallakat-ı seb'a şiirlerine, peygamberin Hudeybiye barışından sonra çeşitli hükümdarlara yazdığı mektuplara ve ölümünden önce yazmayı düşündüğü vasiyetine ilişkin rivayetler, en erken H 2. yy sonlarında belirmiş efsanelerden ibarettir.&nbsp;</span></span><br /><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref5" name="_ftn5" title=""><span class="MsoFootnoteReference"><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[6]</span></span><!--[endif]--></span></a> Yahudi Aramicesi halen “İbrani yazısı” diye bildiğimiz Yahudi (veya Babil) alfabesiyle, Hıristiyan Aramicesinin Urfa/Suriye lehçesi Estrangelo yazısıyla, Ninive/Irak lehçesi ise Serto yazısıyla yazılmaktaydı. Estrangelo ile yazılan dile “Süryanice”, Serto ile yazılana “Asurice” veya “Doğu Süryanice” adını vermek adettendir. </div></div><div id="ftn6"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref6" name="_ftn6" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[7]</span></span><!--[endif]--></span></a> Buhari 1.3. Burada kastedilenin Arami yazısı olduğu açıktır. Bunu izleyen cümledeki “Allah’ın izin verdiği ölçüde İncil’den yazı yazardı; yaşlı biriydi ve görme yetisini kaybetmişti” ifadesi, Waraqa’nın (yaygın inanışın aksine) alim biri olduğunu değil, yarım yamalak yazı bildiğini ima eder.</div></div><div id="ftn7"><div class="MsoFootnoteText"><a href="file:///C:/Users/SONY/Documents/yaz%C4%B1-%C4%B0slam/%C3%BCmmet.docx#_ftnref7" name="_ftn7" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[8]</span></span><!--[endif]--></span></a> İbn Mes’uda göre Zeyd Medineli bir Yahudi iken sonradan Müslümanlara katılmıştı. Buna karşılık Siyerü’l-Alem’e göre peygamber Zeyd’e “Süryani yazısını” öğrenmesini tavsiye etmiş, o da bunu 17 günde öğrenmişti. Sonradan Kuran metnini derlemekle görevlendirilen Zeyd’in kökeni ve bilgisinin kaynakları hakkında bir polemik olduğu anlaşılıyor.</div></div></div><br></body></html>