<!DOCTYPE html><html lang="tr"><head><meta charset="UTF-8"><title>Document</title></head><body><h1>Kodeste Cumhurbaşkanı-toto</h1><a href='http://nisanyan1.blogspot.com/2014/04/cumhurbaskan-toto.html'>http://nisanyan1.blogspot.com/2014/04/cumhurbaskan-toto.html</a><p>2014-04-23T20:15:00.000+03:00</p><div class="MsoNormal"><span style="font-family: Arial, Helvetica, sans-serif;">Geçen gün bir CHP milletvekili ziyaretime geldi. Sağolsunlar, ilgilenmişler. Cezaevi koşullarını konuştuk. Kalkarken, </span><i style="font-family: Arial, Helvetica, sans-serif;">“Cumhurbaşkanı adayınız kim?”</i><span style="font-family: Arial, Helvetica, sans-serif;"> diye sordum. Henüz konuşmamışlar. </span><i style="font-family: Arial, Helvetica, sans-serif;">“Haşim bey?</i><span style="font-family: Arial, Helvetica, sans-serif;">” diye yokladım. Hiç düşünmeden </span><i style="font-family: Arial, Helvetica, sans-serif;">“Yok canım, olmaz”</i><span style="font-family: Arial, Helvetica, sans-serif;"> dedi. Metin Feyzioğlu adı geçiyormuş, ama ona da sıcak bakılmıyormuş.&nbsp;</span></div><div class="MsoNormal"></div><span style="font-family: Arial, Helvetica, sans-serif;"><i>“Mhp ile ortak adaydan söz ediliyor” </i>dedim. Olabilirmiş, mantıklıymış. <i>“Ayrı aday çıkarmak, Cumhurbaşkanlığını Erdoğan’a hibe etmektir”</i> dedim. Onayladı. <i>“Ortak aday olacaksa iki partiden de bağımsız biri olmalı”</i> diye akıl yürüttüm. <i>“Chp’liye Orta Anadolu oy vermez, Mhp’li biri de Chp seçmenini üzer. Kürtlerin de gönül koymayacağı biri olmasında fayda var” diye akıl yürüttüm. Hak verdi. “Kim olursa olsun, hukukun üstünlüğü, özgürlük, itidal mesajı verecek biri olmasında fayda var. Erdoğan’ı seven ve ona oy veren insanların birçoğunun da böyle bir mesaja sıcak bakacağına inanıyorum. Herkes yoruldu. O kesimin duyarlıklarını incitmeyen biri, mesela eşi başörtülü bir aday olsa, ilk turda alır gibi geliyor bana”</i>dedim.<br />Ayağa kalkmışken oturdu. Not defterine dikkatle notlar aldı. Tokalaştık, öpüştük, gitti.<br />Üç ihtimal geliyor aklıma.<br />Birinci ihtimal, Chp’nin kafası karışık, telkine açıklar.<br />İkinci ihtimal, plan hazır, adaylar yıpranmasın diye susuyorlar.<br />Üçüncü ihtimal, en kuvvetlisi, ben saçmalıyorum.<br />&nbsp;İkinciye ilişkin, 1973 ve 2000 seçimlerini hatırlayın derim. Faruk Gürler ve ikinci kez Süleyman Demirel, son güne dek banko görülüyordu. Ne oldu?</span><br /><span style="font-family: Arial, Helvetica, sans-serif;"><br />*</span><br /><span style="font-family: Arial, Helvetica, sans-serif;">Benim düşünebildiğimi elbette Erdoğan ve kurmayları da düşünebiliyordur. O yüzden Köşk’e aday olmama ihtimali, genelde zannedildiğinden daha ciddi bir şekilde masaya konmuştur. Lakin, başka bir çıkış yolu da görünmüyor. Gül’ün bir beş yıl daha orada vakit kaybetmek isteyeceğini sanmam. İkinci sınıf bir adamın ise, %43’ü bile bulması hayal. Erdoğan o riski almak zorunda. Ve büyük olasılıkla, o riski alıp, adaylığını deklare etmeden, karşısına kimin çıkacağını bilmeyecek.<br />Aday olup yenilmiş bir Erdoğan başbakanlığı sürdürebilir mi? Gül’ün başbakanlık hamlesini, partiyi bölmeden savuşturabilir mi? Bana sorarsanız zor. Üç dönem kuralını gerekçe gösterip çekilmesi, belki de 2019 seçimine yönelik bir hazırlığa girmesi daha akla yatkındır.<br />&nbsp;Giderayak kapsamlı bir af yasasıyla hem Kürt meselesini yola koymayı başarır, hem kendi yakın çevresini kaza beladan korursa oh ne ala, bize de bir kıyağı dokunmuş olur belki.&nbsp;</span><br /><o:p></o:p><br></body></html>