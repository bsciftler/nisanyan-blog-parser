<!DOCTYPE html><html lang="tr"><head><meta charset="UTF-8"><title>Document</title></head><body><h1>Kötü yapılaşmanın sebebi kim?</h1><a href='http://nisanyan1.blogspot.com/2009/09/kotu-yaplasmann-sebebi-kim.html'>http://nisanyan1.blogspot.com/2009/09/kotu-yaplasmann-sebebi-kim.html</a><p>2009-09-12T01:54:00.000+03:00</p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;"><em>(Taraf, HerTaraf 10 Eylül 2009 - İstanbul'da ölümlere yol açan su baskını dolayısıyla)</em></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Şimdi insanlar öldü ya, güzide basınımız gene başlar döğünüp bağırmaya, “kaçak yapılaşmaya hayır” diye. Refleks gibi bir tepki, vur dizine tokmağı bacağı zıplasın. İnsanlar neden ölüyor? Kaçak yapılaşma yüzünden ölüyor! Tak, zınk! <b>Beyne gerek yok, omurilik neyine yetmez</b>?<?xml:namespace prefix = o ns = "urn:schemas-microsoft-com:office:office" /><o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Halbuki memlekette her şey Devlet’imizin gözetim ve denetiminde olsa ne güzel olur değil mi? Vatandaş yasalara ve yönetmeliklere uyar, yapılaşma planlı olur, kimsecikler ölmez. Basit.<o:p></o:p></span></span></p><p class="MsoNormal" style="MARGIN: 0cm 0cm 10pt"><u><span style="mso-bidi-font-family: 'Times New Roman'"><span style="font-family:Calibri;">Belanın başı Devlet<o:p></o:p></span></span></u></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Ben size açık açık söyleyeyim. Bu ülkenin başındaki birinci büyük bela Yeniçeri ise, ikincisi İmar Şebekesidir. Kökünden sökülüp atılmadığı sürece Türkiye’nin medeni bir ülke olma ihtimali yoktur, hiç hayal kurmayın.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Bir zamanlar dünyanın en güzel kasaba ve kentlerinden yüzlercesine sahip bir ülkeydi burası. Hepsi bir örnek ucuz, sefil, zevksiz, sağlıksız, kişiliksiz apartman yığışmaları diyarına çeviren kimdir, bir düşünün. Kaçak yapılaşma mıdır? Yoksa “<b>kafana göre ev yapamazsın, ne yapacağına Devlet karar verir</b>” diyen, memleket çapında örgütlenmiş imar çeteleri mi?<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Önceki gün Kalkan’daydım, zihnimde henüz taze. Yirmi yıl önce orada olan dünya şekeri küçük köyün etrafında şimdi azgın bir vahşetle dağları tepeleri sarmış bir Ucubekent var. Sizce kaçak mıdır? Yoksa muteber bir üniversitede şehircilik okumuş biri imar planını çizmiş, belediye çatır çatır haracını kesmiş, denetimini yapmış, <b>mimarı, mühendisi, boku, teki çarşaf çarşaf projelerini yapıp yağmadan yasal paylarını almış</b> mıdır?<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Kalkan misal sadece. İstanbul deyin, Tirebolu deyin, Çemişgezek deyin farketmez. Yürürlükteki yasalara uygun olarak yapılanıp da <b>güzel, insancıl, akla uygun, kalıcı</b> olan BİR TEK yerleşim yeri söyleyin bana, bu yazıyı yiyeyim.<o:p></o:p></span></span></p><p class="MsoNormal" style="MARGIN: 0cm 0cm 10pt"><u><span style="mso-bidi-font-family: 'Times New Roman'"><span style="font-family:Calibri;">Halkın suçu değil<o:p></o:p></span></span></u></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Hayır, ahaliyi suçlamanın anlamı yok. Bin seneden beri güzel ev, güzel kasaba yapmayı iyi kötü becermiş bir halk durduk yerde bozulmadı herhalde. Efendim <b>göçebe geleneğiymiş</b>, <b>şuymuş buymuş, </b>bunlar da inandırıcı değil. Safranbolu’yu yaparken göçebe değildiler de şimdi mi göçebe genleri depreşti?<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Benim için esas ipucu şudur. Küçük Oteller Kitabı yüzünden memleketi fellik fellik dolaştığım şu son onbeş yılda gönül hoşluğuyla “budur” dediğim ya yirmi ya otuz tane yeni yapılaşma örneği hatırlıyorum. Hani içinde güzellik vardır, zekâ pırıltısı vardır, teknik beceri vardır, görünce yüzün güler, <b>ne güzel yer, burada yaşasaydım keşke </b>duygusuna kapılırsın, öyle.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Şimdi bakın, <b>bu yirmi-otuz örneğin hemen hepsi “kaçak”</b>! En az yarısının kapı gibi YIKIM EMRİ var. Ya da insan ömrünü tüketen mücadeleler sonunda, binbir güçlükle, zorla, rüşvetle, torpille “kitabına uydurulmuşlar”. İstisnasız hepsini İmar Çetesinin şu ya da bu şubesi durdurmaya çalışmış. Büyük çoğunluğuna mimar ve mühendis eli değmemiş; ya da değmişse yasal mecburiyet yüzünden değmiş, ona RAĞMEN iş başarılmış.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Sonuç: Güzel (insanî, akılcı) yapılaşmanın önündeki esas engel İmar Şebekesidir. O şer örgütünü yok etmedikçe, bireysel kahramanlık eseri olan münferit işler dışında, memlekette iyi bir şey yapmanın imkânı yoktur.<o:p></o:p></span></span></p><p class="MsoNormal" style="MARGIN: 0cm 0cm 10pt"><u><span style="mso-bidi-font-family: 'Times New Roman'"><span style="font-family:Calibri;">Bürokrasi bozar<o:p></o:p></span></span></u></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Böyle olmasının sebebi meçhul mü? Değil. Sayalım:<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrasi sorumsuzdur. </span></b><span style="mso-bidi-font-family: 'Times New Roman'">Kalkan’ı neden rezil ettin diye kendisinden hesap sorulmayacağını bilir.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrasi akılsızdır.</span></b><span style="mso-bidi-font-family: 'Times New Roman'"> Çünkü akıl, ancak bireysel vicdanın olduğu yerde serpilir. “Mevzuat böyle, amirim de emretti, ama BENCE bunlar yanlış” diyemeyen insanın akılla işi olmaz.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrasi çirkindir.</span></b><i><span style="mso-bidi-font-family: 'Times New Roman'"> </span></i><span style="mso-bidi-font-family: 'Times New Roman'">Çünkü estetik duygusu da bireyseldir. “BEN bunu beğendim” deme özgürlüğüne malik olmayan adam güzelliği ne yapsın?<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrasi kıskançtır. </span></b><span style="mso-bidi-font-family: 'Times New Roman'">Kendi üç kuruş maaşa ömür tüketirken iş ve ev ve kent kuran adamdan için için nefret eder, kötülük üretir.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrasi bencildir. </span></b><span style="mso-bidi-font-family: 'Times New Roman'">Temel içgüdüsü, vatandaş aleyhine kendi iktidarını büyütmektir. Güçlü bir ahlakî-felsefî öğretiyle zapturapt altına alamadığın bürokrasi, bir süre sonra kendi kurumsal çıkarı dışında hiçbir şeyi düşünemez olur.<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b><span style="mso-bidi-font-family: 'Times New Roman'">Bürokrası zalimdir. </span></b><span style="mso-bidi-font-family: 'Times New Roman'">Eline yıkma ve öldürme gücü verdiğin, kendi kendini besleyen bir kontrolsüz şebekeden hayır bekleme!<o:p></o:p></span></span></p><p class="MsoNormal" style="MARGIN: 0cm 0cm 10pt"><u><span style="mso-bidi-font-family: 'Times New Roman'"><span style="font-family:Calibri;">Deprem faciası<o:p></o:p></span></span></u></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">1999 depreminin neden olduğu felaketlerin en büyüğünü büyükşehir ahalisi pek bilmez. <o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Depremi izleyen bağrış çağrış ortamında 3194 sayılı İmar Kanununu şipşak değiştirdiler. Eskiden belediye alanları dışındaki köylük yerlerde (bir sürü istisnayla da olsa) yapı işleri nisbeten özgürdü; muhtarı ikna edip iki ustayla kendine bir ev yapabilirdin. 99’dan sonra o da kalktı, <b>dağ başındaki tarlada tavukların için kümes yapmak </b>bile İmar Şebekesinin iznine bağlandı. <o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;"><span style="mso-spacerun: yes"> </span>Nedenmiş? Ruhsatsız yapılaşma yüzünden depremde insanlar ölüyormuş! <b>Siz depremde hiç köylü yapısı ev yıkıldığını gördünüz mü</b>? O yıkılanların hepsi izinli, ruhsatlı, onaylı, imar planlı, projeli apartmanlar değil midir? Devlet eli bir yere ne kadar çok değmişse yıkım şansının o kadar arttığı görülmemiş midir? İmar kanserinin sebep olduğu felaketi önleyelim derken o kanseri daha da büyütmenin mantığı var mı?<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Yasa değişikliğinin sonucunu görüyorsunuzdur ama farkında mısınız bilmem. 1999’a dek Türkiye’de binde bir de olsa güzel, terbiyeli köy evleri yapılıyordu. 99’dan sonra bitti. Yarın bu ülkenin sosyal tarihini yazacak olanlar, <b>beşbin yılda oluşmuş bir mimarî kültürün </b>1923’ten sonra yozlaştığını, 1999’da sona erdiğini anlatacaklar.<o:p></o:p></span></span></p><p class="MsoNormal" style="MARGIN: 0cm 0cm 10pt"><u><span style="mso-bidi-font-family: 'Times New Roman'"><span style="font-family:Calibri;">Nalıncı keseri iş başında<o:p></o:p></span></span></u></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Bu sel afetinden sonra da İmar lobisi yaygarayı başlatacaktır, şüpheniz olmasın: “Kaçak yapılaşmaya son,” “Denetimler sıklaşsın,” “Planlı kalkınma,” vs. vs.<span style="mso-spacerun: yes">  </span><o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Mühendisler Odası başkanı selin ertesi kalkıp konuşmuş bile. Ne demek istemiş ben size mealen aktarayım: oda harçları artsın, <b>üç mühendis yerine beş mühendisten rapor istensin, </b>çark dönsün, <b>çorba kaynasın,</b> gücümüze güç katılsın...<o:p></o:p></span></span></p><p class="MsoNormal" style="MARGIN: 0cm 0cm 10pt"><span style="mso-bidi-font-family: 'Times New Roman'"><span style="font-family:Calibri;">Kanmayın sakın.<o:p></o:p></span></span></p><p class="MsoNormal" style="MARGIN: 0cm 0cm 10pt"><o:p><span style="font-family:Calibri;"> </span></o:p></p><br></body></html>