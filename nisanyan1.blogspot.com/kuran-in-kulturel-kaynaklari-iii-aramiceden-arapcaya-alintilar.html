<!DOCTYPE html><html lang="tr"><head><meta charset="UTF-8"><title>Document</title></head><body><h1>Kuran'ın Kültürel Kaynakları - III: Aramiceden Arapçaya alıntılar</h1><a href='http://nisanyan1.blogspot.com/2013/02/kurann-kulturel-kaynaklar-iii.html'>http://nisanyan1.blogspot.com/2013/02/kurann-kulturel-kaynaklar-iii.html</a><p>2013-02-23T18:02:00.002+02:00</p>Yazı dili Aramiceden “ummî” dili Arapçaya aktarılan sözcüklere dair klasik devir Arap dilcileri epeyce bilgi verir. Arap gramerinin babası sayılan <b>Sibaweyh</b> (8. yy), Arapça fiil kökü bulunmayan, veya faˁāl ve fuˁlān gibi Arapçada var olmayan vezinlere uyan kelimelerin muarreb (yani yabancı dilden “Araplaşmış”) olduklarını kabul eder.&nbsp; <b>El-Cewalikî</b> (10. yy) <i>el-Muarreb</i>adlı eserinde Kuran Arapçasına Süryanice ve Farsçadan alınmış sözcüklerin geniş bir listesini sunar. <b>Es-Suyûtî</b> (15. yy), el-Itkan adlı eserinde yabancı alıntılar meselesine dair doktrin tartışmalarını etraflıca özetler.<br /><br /><div class="MsoNormal">Batıda Kuran’ın filolojik kaynaklarına ilişkin ilk önemli akademik çalışma <b>Abraham Geiger</b>’in 1833’te Yahudi dini kavramlarının Kuran’daki kullanımına ilişkin doktora tezidir. 1880’de <b>Siegmund Fraenkel</b>&nbsp;Arap dilinde Aramice alıntılara ilişkin eserini yayımlar. 1912’de <b>Theodor Nöldeke</b>, <i>Neue Beiträge zur semitischen Sprachwissenschaft</i> adlı dev eseriyle, konuyu yeni bir bilimsel ciddiyet düzeyine taşır. 1920’lerde <b>Horovitz</b>Kuran’da geçen Tevrat kökenli kişi adları üzerine çalışır. 1938’de <b>Arthur Jeffery</b>, <i>The Foreign Vocabulary of the Qur’an</i> adlı klasik eserinde o güne kadarki tartışma ve bulguları senteze ulaştırır. 1960’larda Maniheizm üzerine çalışan <b>Geo Widengren</b>, o güne dek Sami dillerine yapılan vurguya sırtını dönerek, Kuran dilinin İrani ve Zerdüşti kaynaklarını araştırır.</div><div class="MsoNormal">Konuya ilişkin sayısız kitap, tez ve makaleyi burada özetlemek gereksiz. Çekişmeli bir akademik tartışmanın 180 yıldan beri sürdüğünü, hemen her iddianın didik didik edildiğini, her kelime hakkında lehte ve aleyhte mürekkep dereleri akıtılmış olduğunu belirtmekle yetineyim.</div><div class="MsoNormal">*</div><div class="MsoNormal">Aşağıda Kuran Arapçasına Aramice-Süryaniceden alınmış olan bazı sözcükleri listeledim. Kapsamı dar tutulmuş bir listedir. Sadece Aramice/Süryanice yazılı kaynaklarda yeterli sıklıkta ve anlamından şüphe edilmeyecek şekilde kullanılan kelimeleri gösterdim. Literatürde fikir birliği olmayan konulara hiç girmedim. (Mesela, Aramice kaynaklı olduğu bence muhakkak olmakla beraber Aramice yazılı örneği gösterilemeyen <b>küfr</b> sözcüğü listede yoktur.) Farsçaya da şimdilik değinmedim.<br />&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; .</div><div class="MsoNormal"><u>A) Yazıyla ilgili kelimeler<o:p></o:p></u></div><div class="MsoNormal">Yazı kültürüne ilişkin kelimelerin, yazıyla çok geç bir dönemde tanışan Arap diline yabancı dilden alınmış olması doğaldır. Aşağıdakilerin tümü Aramice/Süryaniceden Kuran Arapçasına aktarılmış sözcüklerdendir.</div><blockquote class="tr_bq"><b>kitab, kur’an, harf, hatt, hece, nusha, sahife/suhuf, terceme, nokta, imla, kalem, kırtas </b>(papirüs), <b>raqq </b>(parşömen),<b> sure, mecelle, sicill, satr </b>(yazmak),<b> sifr </b>(kitap),<b> sefere </b>(kâtipler),<b> ders <o:p></o:p></b></blockquote><div class="MsoNormal">[KTB kökü evet Arapçadır, ancak aslen “sivri bir uçla kazımak, çentmek, çizik atmak” anlamındadır; “yazılı metin” anlamında <b>kitâb</b> sözcüğü ise Aramicede Milat öncesinden itibaren yaygındır. Keza “yüksek sesle söylemek, haykırmak” anlamındaki QRA fiilinin yazı okumaya ilişkin özel anlamını Aramice ve Arapçada birbirinden bağımsız olarak kazanmış olması düşünülemez. <b>Qeryânâ</b> Süryanicede “makamla okunan ilahi” ve “kilisede belli günlerde kıraat edilecek ilahileri gösteren kitap” anlamındadır. Süryanice yod harfinin Arapça hemze ile karşılanması tipiktir.]<br />&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;.</div><div class="MsoNormal"><u>B) Dinî kavramlar<o:p></o:p></u></div><div class="MsoNormal">Kuran’ın “teknik” vokabülerini oluşturan dinî kavramların ezici çoğunluğunun Aramice/Süryaniceden alınmış olması ilgi çekicidir.</div><blockquote class="tr_bq"><b>din, millet, nebi, ilah, rabb, melek, şeytan, cennet, cehennem, araf, alem, kıyamet, ayet, ruh, nefs, rahman, kurban, subhan, ğufran, küfran, sultan, furkan, hanif, tevbe, amin, şahid/şüheda, salât/salavat, secde/mescid, tufan, tabut, zina, recm/racim, nafaka, iblis, fıkh, hitan, kürsi, arş, cünub, cürm, harac, kefaret, nifak, tufan, tabut, deccal, Yecüc ve Mecüc, tağut, dabbe, hacc, zekât, savm</b> (oruç),<b> sadaka, îd, ummi, berzah, hātemul enbiya, sıbğa</b> (vaftiz)<b>, Tuba, sırat, selsebil, ceberut, melekût, illiyun, kayyum, rahib/ruhban, kâhin, mesih<o:p></o:p></b></blockquote><div class="MsoNormal">Sayılan sözcüklerin bazılarının kökü Arapçada bağımsız olarak mevcuttur. Örnek: NBY (bağırmak, kavga etmek), CNN (gizli olmak), RWH (esmek), QRB (yakın olmak, yakınlık göstermek), RHB (korkmak) vb. Ancak bu primitif kavramlardan, gelişkin bir inanç ve ibadet sistemine ait <i>nebi, cennet, ruh, kurban, rahib</i> gibi yüksek kültür kavramlarının, iki ayrı dilde, birbirinden bağımsız olarak türemiş olması imkânsızdır. </div><div class="MsoNormal">Listedekilerin hemen her birinin, Yahudi ve Hıristiyan geleneği içerisinde, MÖ 1000 ile MS 600 yılları arasında belirip olgunlaşmasını adım adım izlememize izin veren yazılı kaynaklara sahibiz. Dolayısıyla, MÖ 2000’den önceki bir tarihte müstakil dillere ayrışan Sami Anadilinde, bu kavramların mevcut <i>olmadığını</i> güvenle söyleyebiliriz. Bu durumda iki olasılık sözkonusudur. Ya bu sözcükler Arapçada oluşmuş, kültürel etkileşim yoluyla İbranice ve Aramiceye aktarılmıştır. Ya da bunun tersi olmuştur. Üçüncü bir olasılık mevcut değildir.</div><div class="MsoNormal">Dil ve kültür tarihinin normal akışında, ikinci olasılığın baskın olduğundan şüphe edemeyiz. <br />&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; .</div><div class="MsoNormal"><u>C) Yunancadan Süryaniceye alınmış kelimeler<o:p></o:p></u></div><div class="MsoNormal">Roma imparatorluğunun Doğudaki egemen dili olan Yunancadan Süryaniceye çok sayıda, Yahudi Aramicesine daha az sayıda yüksek kültür sözcüğü aktarılmıştı. Bir kısmı Kuran Arapçasında da görülen bu sözcüklerin, Sami kökenli olmadıkları, dolayısıyla Arapçada yerli olamayacakları açıktır.</div><blockquote class="tr_bq"><b>beled</b> (<i>politeía</i> = devlet), <b>burc</b> (<i>pyrgos</i> = kule), <b>cins</b> (<i>gênos</i>),&nbsp; <b>dirhem</b> (<i>draxmê</i>, para birimi), <b>dinar</b> (<i>dênarios</i>, para birimi), <b>feradis/firdevs</b>(<i>paradeísos</i> = cennet), <b>İncil</b> (<i>euangêlion</i>), <b>kırtas</b> (<i>kartés</i> = papirüs), <b>zevc</b> (<i>zeugos</i> = eş), <b>sicil</b> (<i>sigillion</i> = resmi evrak), <b>qıntar</b>(<i>kentenárion</i> = kantar)</blockquote><div class="MsoNormal"><u>D) Tevrat ve İncil kaynaklı kişi adları<o:p></o:p></u></div><div class="MsoNormal">Kuran’da zikredilen kişi adlarının %90’ı bulan kısmı, Eski ve Yeni Ahitte adı geçen kişilere aittir. Bunların bir kısmının orijinal İbranice/Aramice biçimde (Musa, İsa, Yahya), bir kısmının ise Yunanca Kutsal Kitaptan Süryaniceye aktarılan Yunancalaşmış biçimlerde (Elyâ ve Yûnâ yerine İlyas ve Yunus) alıntılanmış olması ilgi çekicidir.</div><div class="MsoNormal"></div><blockquote class="tr_bq"><b>İbrahim, İshak, İsmail, Yakup, Yusuf, Süleyman, Davut, Musa, Üzeyr, Adem, Eyüp, Yunus, Danyal, Nuh, İlyas, Harun, İmran,&nbsp; Şuayib, Lut, Mikail, Cebrail, Nemrud, Karun, Talut, Elyesa, Zekeriya, Yahya, İsa, Meryem</b></blockquote>&nbsp; &nbsp;<b><o:p></o:p></b><br></body></html>