<!DOCTYPE html><html lang="tr"><head><meta charset="UTF-8"><title>Document</title></head><body><h1>Kürtçe dersleri: kirve, tırsmak, şıh, isot, dürbün</h1><a href='http://nisanyan1.blogspot.com/2013/04/kurtce-dersleri-kirve-trsmak-sh-isot.html'>http://nisanyan1.blogspot.com/2013/04/kurtce-dersleri-kirve-trsmak-sh-isot.html</a><p>2013-04-10T20:04:00.001+03:00</p><br /><div class="MsoNormal"><b>Kirve</b>’nin aslını dün Süryani arkadaşlar uyarınca fark ettim, daha önce nasıl uyanmamışım vallahi hayret. İngilizce <b>godfather</b>, Fransızca <b>parrain</b> dedikleri vaftiz babasının Süryanicesi <b>karîvo</b> imiş. İki temel kuralı bilince sözcüğü tık diye tanıyoruz. BİR, tüm Arami lehçelerinde (ki Süryanice bunlardan biridir) ikibin seneden beri sessizlerin sızıcılaşması kuralıdır. Yani b, p, k, d, t yazılır ama v, f, x, dh, th okunur. İKİ, modern Süryanicede uzun /a/ sesinin /o/ya dönüşmesidir. Yani elif yazılır /o/ okunur. Sözcüğün aslı <b>karîbâ</b> nitekim, kalın k ile k-r-y-b-a <span lang="EN-US" style="font-family: 'Estrangelo Edessa'; font-size: 12pt; line-height: 115%;">ܩܪܝܒܐ </span>yazılıyor<span lang="EN-US" style="font-family: 'Estrangelo Edessa'; font-size: 12pt; line-height: 115%;">. </span>Arapça <b>karabet</b>(yakınlık), <b>akraba</b> (yakınlar), <b>takriben</b> (yaklaşık olarak) vs’den gayet iyi tanıdığımız bir kelime. Arapça <b>karîb</b><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;; mso-ansi-language: TR;">قريب</span><span dir="LTR"></span><span lang="AR-SA"><span dir="LTR"></span> </span>“yakın” demektir. Jastrow da klasik Aramice <b>karîbâ</b> <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-ansi-language: TR; mso-bidi-language: HE;">קַרֵיבָא</span><span dir="LTR"></span><span lang="HE"><span dir="LTR"></span> </span>için “near, related, relative” demiş.<o:p></o:p></div><div class="MsoNormal"><br /></div><div class="MsoNormal">Türkçeye Kürtçe üzerinden girmiş olduğu muhakkak. 1960’lardan eski hiçbir Türkçe kaynakta rastlanmadığına göre, umumi dile girmesi oldukça yakın tarihli bir şey. Güneydoğuda Müslüman çocuğu sünnet töreninde bir Hıristiyan komşunun taşıması adettenmiş. Ya da bana öyle anlattılar, bildiğim bir konu değil. Sözcüğün de o şekilde aktarılmış olması gerek.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal"><b>Tırsmak</b> fiilini ben galiba 1990 civarında ilk kez duydum. Türk basınında bulabildiğim en erken örnek 1991’de Milliyet’te. Gırgır-Fırt ekolünden karikatürist Ergin Ergönültaş yeni çizgi dizisindeki hikâyeleri “kimileri acıklı, kimileri gülünç, kimileri tırsınç” diye tanıtmış. Eminim Gırgır’da bundan biraz öncesi de aranırsa bulunur. Kentli diline iyice yerleşmesi Metin Kaçan’ın 1995 tarihli Ağır Roman’ından sonra.<o:p></o:p></div><div class="MsoNormal"><br /></div><div class="MsoNormal">Farsça <b>tarsîden</b> korkmak, Kürtçe <b>tirsîn</b> korkmak. Hangisi? Şüphesiz Kürtçe. Çünkü 1980’lerde Farsçadan Türkçeye kültürel etkileşimin koşulları mevcut değil. Gırgır kuşağının karikatüristleri okulda Farsça mı öğreniyorlar? Tatile İran’a mı gidiyorlar? Tahran televizyonu mu izliyorlar? İstanbul sokaklarında Farsça argo patlatınca havalı mı oluyorlar? Yok. &nbsp;<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal"><b>Şayx</b> tabiikine Arapça. Arap kültürünün en karakteristik kavramlarından biri. <b>Şayx</b> veya <b>şeyx</b> veya <b>şeyh</b> biçiminde Türkiye Türkçesinin bilinen en eski günlerinden beri bolca kullanılmış. Burada bir sorun yok. Ama bir de sözcüğün özellikle Alevi ve Türkmen çevrelerinde tercih edilen <b>şıx</b> veya <b>şıh</b> biçimi var. Burada tanık olduğumuz hadiseye monophthongisation deniyor, valla öyle, yani /ey/ gibi bileşik bir seslinin &nbsp;/ı/ veya /î/ gibi basit bir sesliye dönüşmesi. Bana öyle geliyor ki bu şekil Türkçenin mutfağında pişmemiş, Kürtçe <b>şêx</b> biçiminden alınmıştır. <o:p></o:p></div><div class="MsoNormal"><br /></div><div class="MsoNormal">Sözcüğün orijinal coğrafi yayılımı buna işaret ediyor. Ama sonradan kafa karıştırıcı bir şey olmuş, 1946’lara doğru İçişleri Bakanlığı memleketin dört bucağında şeyh’li olan yer adlarının pek çoğunu şıh’la yazmaya karar vermiş. Ortalık karman çorman olmuş. Alevi ve Türkmenlerin semtine bile uğramadığı yerlerde şıhlarla karşılaşıyorsun.<o:p></o:p></div><div class="MsoNormal"><br /></div><div class="MsoNormal">Daha beterini söyleyeyim. Adında şeyh olan yirmiden fazla yer adını 1930’lu yıllarda memleketi laikleştirme kampanyası çerçevesinde <b>Işıklar</b>diye düzeltmişler. Bugün Türkiye’nin dört yanında adı Işıklar olan yerleri deş, aşağı yukarı hepsinin altından Şeyhler çıkar.<o:p></o:p></div><div class="MsoNormal"><br /></div><div class="MsoNormal">Türkçede eski Bektaşi geleneğinde (belki de Bayrami, emin değilim) “tarikat önde geleni” anlamında kullanılan <b>ışık</b> kelimesi vardır. Şimdi aklıma takıldı, acaba o da şeyx’ten bozma olabilir mi diye.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal"><b>İsot</b> meselesi iyice kabak tadı verdi. 2009’da Taraf’ta bu konuda bir yazı yazmıştım. Onyüzbin milyon Kürtten edep yoksunu kınama mesajları alınca anlaşıldı ki çağdaş Kürt ulusal kültürünün en hassas kutsallarından birine dokunmuşuz farkında olmadan. &nbsp;Acep ben mi yanılıyorum diye tekrar tekrar araştırdım. Sorry, yapacak bir şey yok. İsot Kürtçe değil, Türkçe. Türkçeden Kürtçeye geçmiş olmalı. Ha, şehirli Türkçesinde unutulmuştu da, yakın tarihte Urfa çarşısında yeniden keşfedildi derseniz anlarım. Muhtemelen öyle olmuştur, evet. Ama nihai kökenin Türkçe olduğuna dair en ufak şüphem yok.<o:p></o:p></div><div class="MsoNormal"><br /></div><div class="MsoNormal">1501 tarihli Cami-ül Fürs’te karabiberin Türkçesi <b>issi ot</b> diye geçiyor. &nbsp;Sinle yazılmış, yani ıssı değil issi; nitekim bugün <b>ısı</b>, <b>ısıcak</b>, <b>ısınmak</b> filan diye bildiğimiz sözcüğün Türkçe aslı isi veya issi’dir. Cami-ül Fürs Farsça-Türkçe sözlüktür, yüzlerce sene medreselerde ders kitabı diye okutulmuştur; özenli ve geniş dil hakimiyetine sahip (fakat isimsiz) bir müellifin eseridir. Sözüne güvenilir.<o:p></o:p></div><div class="MsoNormal"><br /></div><div class="MsoNormal">II Bayezid (1480-1512) devri kanunnamelerinde issi ot iki üç defa geçiyor. Yine karabiber anlamında tahminen; çünkü o devirde henüz kırmızı-yeşil biber Amerika’dan bu taraflara gelmemiş. Daha 19. yy’a dek gelmeyecek.<o:p></o:p></div><div class="MsoNormal"><br /></div><div class="MsoNormal">Türkçenin gelmiş geçmiş en muazzam sözlüğü olan Meninski sözlüğünde (sene 1680) yine sin ile issi ot, bu sefer “zencefil” anlamında. Galiba alelumum ağzı yakan her türlü baharata issi ot demişler.<o:p></o:p></div><div class="MsoNormal"><br /></div><div class="MsoNormal">1876 tarihli Ahmet Vefik Paşa sözlüğünde ‘biber’ maddesi altında ilk kez bildiğimiz yeşil ve kırmızı biberden söz edilmiş. Türkîde bu nesneye <b>ıssı ot</b> denir diye açıklamış paşa. Bu sefer sad ile ıssı. <o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Bir kalem savaşçısı da Kürtçe <b>dürbün</b> sözcüğünü bilemedim diye cehaletime tükürmüş, sonra hızını alamayıp soykırımdan girmiş, annemin ve diğer dişi akrabalarımın hatırını sormuş.<o:p></o:p></div><div class="MsoNormal"><br /></div><div class="MsoNormal">Benim bildiğim bu nesneyi 16. yüzyılda Avrupalılar icat etmiştir. Osmanlı ülkesine 1570’lerde filan gelmiş olmalı. <b>Dûr-bîn</b> tabiri bundan kısa bir süre sonra zuhur ediyor, Frenkçe <b>télé-scope</b>(uzak-gören) sözcüğünün birebir Farsça çevirisi. Öz-Farsçada o tarihte yok böyle şey (daha doğrusa var da anlamı bu değil, “uzak görüşlü kişi” demek). İstanbulun kültürel avangardı tarafından, zamanın modası gereği Farsçalaştırılarak uydurulmuş. &nbsp;1930’lar olsa <b>uzgörüt</b> derlerdi belki. Yahut 1890’lar olsa <b>nazirül baide</b>. <o:p></o:p></div><div class="MsoNormal"><br /></div><div class="MsoNormal">Tahayyül edebiliyor musunuz komikliği: “Frenkler bir alet-i cedide icat eylemişler, dur bakalım bizim Hazro’daki nenelere soralım bunun Kürtçe adı neymiş.” &nbsp;<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Toparlayalım.<o:p></o:p></div><div class="MsoNormal"><br /></div><div class="MsoNormal">Kürtçe ve Farsça, tıpkı Kürtçe ve Zazaca gibi, akraba dillerdir. Pek çok ortak veya benzer sözcüğe sahiptirler. Ama ayrı dillerdir. Farsçadan alınan bir sözcük, “ha Farsça ha Kürtçe ne fark eder” kontenjanından fahri Kürtlüğe kavuşmaz.</div><div class="MsoNormal"><br /></div><div class="MsoNormal"><o:p></o:p></div><div class="MsoNormal">Almanca, İngilizce ve Holandaca da akraba dillerdir. Pek çok ortak ve benzer sözcüğe sahiptirler. Ama bundan istimbotun Almanca olduğu veya Heil Hitler’in İngilizce sayılması gerektiği sonucu çıkmaz. Bu sonucu çıkaranların cahilliğine hükmedilir. [Heil Hitler’in İngilizcesi Holy Hutter olur, bu arada.]<o:p></o:p></div><div class="MsoNormal"><br /></div><div class="MsoNormal">Türkçede halen kullanılan 1100 civarında Farsçadan alıntı sözcük vardır. Eskiden daha da fazlaydı. Türkçedeki Kürtçe alıntıların sayısı, zorlasan 20-30’u geçmez. Bunların da üçte ikisi dile son 20 yılda girmiş sözcüklerdir.<o:p></o:p></div><div class="MsoNormal"><br /></div><div class="MsoNormal">Biz Kürtleri buna rağmen gene severiz. Son otuz yılda verdikleri mücadeleyle bu memlekete, kanları pahasına, büyük hizmet etmiş olduklarına inanırız. “Kürdistan” tabirini, otuz seneden beri her ortamda kullandığımız gibi halâ da çatır çatır kullanırız. Oralarda gezmekten ve onların misafiri olmaktan zevk alırız. Memleketteki Kürt tarihinin ve kültürünün izlerini ortaya çıkarmak için, hotzotla değil, bilgiyle, araştırmayla, emekle çaba gösteririz. <o:p></o:p></div><div class="MsoNormal"><br /></div><div class="MsoNormal">Velakin, Kürtler arasındaki mankafa cahil sayısının, Türklerinkinden az olmadığını görerek üzülürüz.<o:p></o:p></div><div class="MsoNormal"><br /></div><br></body></html>