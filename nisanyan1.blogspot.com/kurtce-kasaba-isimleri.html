<!DOCTYPE html><html lang="tr"><head><meta charset="UTF-8"><title>Document</title></head><body><h1>Kürtçe kasaba isimleri</h1><a href='http://nisanyan1.blogspot.com/2013/09/kurtce-kasaba-isimleri.html'>http://nisanyan1.blogspot.com/2013/09/kurtce-kasaba-isimleri.html</a><p>2013-09-18T18:45:00.002+03:00</p><div class="MsoNormal">Kürtçe kasaba isimleri konusu takıldı kafama. Köy dağ dere yayla değil, adamakıllı kasaba yahut şehir olan yerler. <o:p></o:p></div><div class="MsoNormal"><br /></div><div class="MsoNormal">O bölgedeki kasabaların çoğunun geçmişi bin ila ikibin yıla dayanır; bazıları daha da eskidir, Asur ve Hitit zamanlarında adları anılır. Bir de onlardan ayrı, son yüz-yüzelli yılda Devlet yerleşkeleri etrafında türemiş kasabamsı yerler var. İkisini ayrı ayrı ele almak lazım. <o:p></o:p></div><div class="MsoNormal"><br /></div><div class="MsoNormal">Eskilerden başlayalım. <o:p></o:p></div><div class="MsoNormal"><br /></div><div class="MsoNormal"><b>Silvan</b>: Kasabanın öz adı Miyyafarkîn’dir, Kürtçe değil Süryanice, “ayıran-su” ya da su ayrımı gibi bir şey. Silîvan yani “Süleymanoğulları” burada 15-16. yy’da hüküm süren Kürt hanedanının adı. Kasabanın değil bölgenin adı. Osmanlıda da, Cumhuriyette de usuldür, bilirsiniz, idari bölgenin adı oranın başkenti olan kasabaya da verilir.<o:p></o:p></div><div class="MsoNormal"><br /></div><div class="MsoNormal"><b>Hakkâri</b>: Gene aynı durum. Kasabanın adı Çolemerg, Kürtçe bir açıklama bulma çabaları beyhude. Süryanice diyen var, Ermenice diyen var. Hakkâri esasen önceleri Başkale ve Özalp-Saray bölgesinde hüküm süren bir Kürt beyliğinin adıyken sonradan buraya taşınmış. O adın da tatmin edici bir açıklamasını bulamadım gerçi, ama Kürtçe olması mümkün görünüyor.<o:p></o:p></div><div class="MsoNormal"><br /></div><div class="MsoNormal"><b>Dêrik</b>, Mardin’in ilçesi, Kürtçe olmalı, “kilisecik”. Ağrı <b>Tutak</b>’ın adının Kürtçe <i>dûtax</i>(ikimahalle)’den gelmesi bana pek inandırıcı gelmiyor, ama hadi olsun. <b>Yüksekova</b>’nın geçmişi ne kadar geriye gider, bilemedim. Onun her iki adı Kürtçe. <i>Gever</i> bölgenin adı, <i>Dizê</i>&nbsp;ilçe merkezi olan yerleşim. İlki galiba Kürtçe “geniş yer, alan” anlamında, ikincisi “kale”.<o:p></o:p></div><div class="MsoNormal"><br /></div><div class="MsoNormal">Eskiden kalma kasabalarda durum bu. Hepsi bu kadar.<o:p></o:p></div><div class="MsoNormal"><br /></div><div class="MsoNormal">Esasen bölge veya aşiret adı olup şimdi adı idari merkeze verilmiş olan birkaç Kürtçe isim var. <b>Silopî</b> “Süleyman Ovası”, Cizreli Bedirhan oğullarının birinden ad almış. Kasaba değil ova adı, kasaba yakın devirde kurulmuş. <o:p></o:p></div><div class="MsoNormal"><br /></div><div class="MsoNormal"><b>Şemdînan</b> (Şemdinli) “Şemsettin oğulları”, beylik adı. Buranın tarihi başkenti olan Nehri muhtemelen Asurlar zamanına dayanır. Şimdiki kasaba 1920’lerde kurulmuş, adı da zaten Nûşar, “yenişehir”. &nbsp;&nbsp;<o:p></o:p></div><div class="MsoNormal"><br /></div><div class="MsoNormal"><b>Koçgirî</b> “göçebeler”, Osmanlı’nın kullandığı bir idari isim. İdari merkez önce Erzincan’ın Refahiye’sine bağlı Koçgiri-Gümüşkuşak köyü iken, 19. yy’da Sivas Zara’ya taşınmış.<o:p></o:p></div><div class="MsoNormal"><br /></div><div class="MsoNormal"><b>Cêlikan</b>, <b>Solaxan</b>, <b>Omerkan, Bayikan</b> Kürtçe aşiret adıdır; Çelikhan, Solhan, Ömerli ve Baykan edildiler. <b>Gûyan</b> da sanırım aşiret adı, Uludere oldu. Eleşkirt’in idari adı bir ara Zedkan veya <b>Zeydikan</b> idi, o da aşiret adı. <b>İzolî</b> de Kürt aşiretidir, geçi İzlô Dağının adı Kürtçe olmasa da. Malatya’nın İzolî aşiret alanı yakın devirde Kale adıyla ilçe oldu, devlet dairelerinin bulunduğu yerleşim de kasaba hüviyeti kazandı. <o:p></o:p></div><div class="MsoNormal"><br /></div><div class="MsoNormal">Fiziksel coğrafya adı iken yakın dönemde idari merkeze nam olan üç-beş isim sayabiliyorum. <b>Çaldıran</b> esasen Çıldêran’dır derler, “kırk kiliseler” yani. Kürtçe değil Farsça da olabilir. Esasen ova adı, kasaba Cumhuriyet döneminde türemiş. <b>Çal</b> (“çukur”), adı üstünde, orta Zap çukurunun adı. Şimdiki idari merkez olan Çukurca çukur mukur değil, bulutlara yakın bir kartal yuvası. Eski adı Lizan’mış, sanırım Kürtçe. <b>Gevaş</b> da kasabanın değil oradaki derenin adı. Kürtçe diyorlar ama emin olamadım.<o:p></o:p></div><div class="MsoNormal"><br /></div><div class="MsoNormal">En zoru <b>Pütürge</b>. 19. yy’da zuhur etmiş bir idari isim. İlçe merkezinin adı Şîro, muhtemelen Kürtçe. Uyduruk bir köyken önce nahiye müdürlüğü sonra kaymakamlık olmuş, kalkınmış. Pütürge’ye Kürt arkadaşlar anlam veremiyor. Ama esasen ilçenin güney sınırındaki şimdi Nemrut Dağı denilen yerin adı olabileceğini düşününce sanırım aydınlanıyor. “Putlu yer” veya “put yeri” olabilir mi?<o:p></o:p></div><div class="MsoNormal"><br /></div><div class="MsoNormal">Geri kalanlar mütevazı birer Kürt köyü iken cumhuriyet devrinde tepesine Devlet'in obez kuşu konmuş yerler. En ünlüsü tabii <b>Kalan</b> (“dedeler”) adlı köy, diğer adı Mamikan (aşiret adı), 1930’lardan sonra Tunceli. Bölge adı olan <i>Dersim</i>’in mahiyeti meçhul; bence Kürtçe olma olasılığı zayıf. Hele <i>der-sîm</i> (“gümüşkapı”) hepten palavra. &nbsp;<b>Pîran</b>, şimdiki Dicle, Diyarbakır’ın ilçesi. Gene Kürtçe, “dedeler”. &nbsp;<b>Guleman</b>(“köleler”), şimdi Elazığ-Alacakaya ilçesi. <b>Sincik</b>, Adıyaman’ın ilçesi, galiba Kürtçe, “iğde ağacı”. Hilvan ilçe merkezinin taşındığı köyün adı <b>Curnêreş</b>, yani "karayalak". Karabegan’ın <b>Mîravan</b>’ı (Karabeyler nahiyesi Beyler köyü), şimdi Elazığ Arıcak ilçesi, yarı Türkçe yarı Kürtçe. Bir da ta Anadolu’nun göbeğinde, Rişvan aşiretinin yaşadığı <b>Zivarik</b> (“kışlak”). Altınekin adıyla Konya’ya bağlı ilçe edildi.<o:p></o:p><br /><br /></div><div class="MsoNormal">Bingöl Genç ilçesinin şimdiki merkezi olan <b>Darahêni</b>Zazacadır, onu da Kürtçe sayalım, kimseyi kırmamış olalım. <b>Genc</b> necedir emin değilim, ama Kürtçe/Zazaca olması kuvvetli ihtimal.<o:p></o:p></div><div class="MsoNormal"><br /></div><div class="MsoNormal">Hepsi aşağı yukarı bu kadar. Urfa, Amîd, Mardin Süryanice. Harran, Suruç, Behesni, Kâhta, Egil, Nusaybin, Hısnıkeyfô, Midyat, Gercüş, Ğarzan, Siird, Beytüşşebab ve o civardaki eski, köklü yerlerin tümü de Süryanice. Malatya ve Maraş galiba Süryaniceden daha eski. Diyarbekir, Hısnımansur (Adıyaman), Cizre ve belki Ayıntab Arapça. <b>Xoşâb</b> Kürtçe değil, “edebî dil” sayılan Farsça. Van, Tatvan, Ahlat, Erciş, Vostan (Gevaş’ın kasaba adı), Bergiri (Muradiye), Muş, Norşén (Güroymak), Malazgirt, Varto, Patnos, Eleşkirt, Ağrı, Kars, galiba Digor, Erzurum’un Erz’i, Bayburt, &nbsp;Erzincan, Kemah, Pertek, Mazgirt, Çemişgezek, Çapakçur, Kiğı, Harput, Palu, Ergani, Siverek ve saire Ermenice, ya da daha eski dillerden Ermeniceleşerek aktarılmış isimler. Bidlis ile Şirnak meçhul. Şehr-i Nûh? Sanmam.<br /><o:p></o:p></div><div class="MsoNormal"><br /></div><div class="MsoNormal">Dikkat edersen, bu son paragraftakilerden önce saydıklarım arasında bunlarla boy ölçüşecek nitelikte kentsel kimliği olan tek yer Silvan, onun da harbi adı Süryanice.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal"><br /></div><div class="MsoNormal">Kıssadan hisse? Yok. <o:p></o:p></div><div class="MsoNormal"><br /></div><br /><div class="MsoNormal">Elbette ilk baştaki heyheyler dönemi geçtikten sonra birileri oturup doğru dürüst Kürt tarihine çalışmak isteyecektir. Onlara malzeme olsun diye yazdım say.<o:p></o:p></div><br></body></html>