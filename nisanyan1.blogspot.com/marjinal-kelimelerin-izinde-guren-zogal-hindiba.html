<!DOCTYPE html><html lang="tr"><head><meta charset="UTF-8"><title>Document</title></head><body><h1>Marjinal kelimelerin izinde: güren, zoğal, hindiba </h1><a href='http://nisanyan1.blogspot.com/2013/08/marjinal-kelimelerin-izinde-guren-zogal.html'>http://nisanyan1.blogspot.com/2013/08/marjinal-kelimelerin-izinde-guren-zogal.html</a><p>2013-08-10T19:14:00.000+03:00</p><div class="MsoNormal">Kızılcığın Anadolu ağızlarındaki diğer iki adı <b>zoğal</b> ve <b>güren</b>. Her ikisi de TDK Derleme Sözlüğü'nde mevcut. Hamit Zübeyir Koşay'ın <i>Anadilden Derlemeler</i>'inde de var. Güren Rumeli’nden Antep’e uzanan geniş bir alanda yaygınmış. Zoğal Çorum ve Merzifon’dan başlayıp Sivas-Erzincan’a uzanan kuzey Anadolu hattında kaydedilmiş.<o:p></o:p></div><div class="MsoNormal"><br /></div><div class="MsoNormal">Kızılcığın Ermenicesi de zoğal <span style="font-family: &quot;Arial Unicode MS&quot;,&quot;sans-serif&quot;; mso-ansi-language: TR;">զողալ</span>’dır. Acaryan 2.102’de “Doğu Türkçesinden” alıntıdır diyor, ki sanırım Azericeyi kasdetmiş. Farsçası da zoğal <span dir="RTL" lang="AR-SA"><span style="font-family: Times, Times New Roman, serif;">زغال</span></span><span dir="LTR"></span><span lang="AR-SA"><span dir="LTR"></span> </span>imiş, Steingass’ın sözlüğünde var. Bazı Kafkas dillerinde de kullanılırmış. Nihai kaynağına dair bir şey bulamadım.<o:p></o:p></div><div class="MsoNormal"><br /></div><div class="MsoNormal">Sivas Zara’da bir <b>Zoğallı</b>, Tokat Erbaa’da da <b>Zoğallıçukuru</b> köyü var. İkisinin de adı eski. Erbaa’daki 20. yüzyıl başına dek Ermeni yerleşimiymiş, ama Zara’dakine dair bilgi bulamadım.<o:p></o:p></div><div class="MsoNormal"><br /></div><div class="MsoNormal">Güren besbelli Yunancadan alıntı. <b>Kráneia</b> (kızılcık ağacı) Homeros’tan beri kayıtlı, <b>kránon</b><span lang="EN-US"><span style="font-family: Times, Times New Roman, serif;">κράνον</span></span><span lang="EN-US"> </span>(kızılcık yemişi) MÖ 4. yy’da Theophrastos’ta geçiyor. Latincesi <b>cornus</b>. Fransızca <b>cornouille</b>, İngilizce <b>cornel</b>, Almanca <b>Kornel-beere</b> oradan alınmış. Chantraine s. 577 ve Frisk II.7, Hintavrupa kökünü <i>*krnom </i>şeklinde inşa etmişler. Ernout &amp; Meillet 2.257, Hintavrupai değildir, bir Akdeniz veya Anadolu dilinden alıntı olmalı diyor, kérasos = kiraz ile bağlantılı olabileceğini belirtiyor. <o:p></o:p></div><div class="MsoNormal"><br /></div><div class="MsoNormal">Güren adında iki yer var. Biri Bulgaristan’da, eskiden Türklerle meskûn olan bir kasaba. Diğeri Cide’nin dağlarında bir bölge adı. Güren soyadı meyveden ziyade bu iki yerden biriyle alakalı olmalı. <o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal"><b>Hindiba</b> bizim buralarda güneyik dedikleri çayır bitkisidir, Rumcası halk ağzında (radika değil) <b>radikya</b>. Salata olarak geliştirilip kibarlaştırılmış biçimine İngilizce <b>endive</b>, Almanca <b>Endivien</b> derler.<o:p></o:p></div><div class="MsoNormal"><br /></div><div class="MsoNormal">Merak edip bakınca bunların Latince <b>intubus</b>veya <b>intybus</b> ve Geç Latince <b>intibea </b>biçiminden bozma olduğunu öğreniyoruz. (Nitekim hindibanın resmi adı <i>chichorea intybus</i>.) Bütün sözlükler Latincenin Yunanca <b>éndybon</b> ἔντυβον’dan alıntı olduğunu söylemiş. Halbuki Yunanca sözcük &nbsp;10. yy’dan önce kaydedilmemiş. Latincesi ise daha 1. yy’da Pomponius Mela’nın coğrafyasında geçiyor...&nbsp;</div><div class="MsoNormal"><br /></div><div class="MsoNormal">...muş, daha doğrusu, teyit edemedim. Üşenmeyip internetten Pomponius'un <i>De situ orbis libri tres</i>'ini bulup indirdim. Ama epey uğraşmama rağmen aradığımı bulamadım. Yanılmış olabilirler mi? Başka bir Pomponius metni mi var? Intubus/intybus ile geç latince intibea/hindiba aynı şey midir sahiden? Bunlar Şerlok Holmes'in tasvip edeceği sorular, çünkü eğer Latince sözcük (Yunancası gibi) Ortaçağda zuhur etmişse, her ikisinin de Arapça&nbsp;<b>hindibâ&nbsp;</b><span dir="RTL" lang="AR-SA"><span style="font-family: Times, Times New Roman, serif;">هندباء </span></span><span lang="AR-SA">adından&nbsp;</span>alıntı olduklarına gönül rahatlığı ile hükmedebiliriz. Klasik devirde sağlam kaydı varsa o zaman Arapların hindibayı Rum'dan öğrendiğini, ya da her iki tarafın da daha eski bir ortak kaynaktan beslendiğini kabul etmemiz gerekecek.</div><div class="MsoNormal"><o:p></o:p></div><div class="MsoNormal"><br /></div><div class="MsoNormal">Nişanyan sözlüğünde “belki Eski Mısır dilinden” diye bir ibare düşmüşüm, ama inanmayacaksınız, neye dayanarak bunu yazdığımı şimdi notlarımda bulamıyorum.<o:p></o:p></div><div class="MsoNormal"><br />***<br /><u>12 Ağustos, ilave:</u><br /><br />Hindiba konusunda klasik literatürün verilerini Emre Coşkun tamamladı. Latincede M 1. yy'dan itibaren gayet net intibum/intybum örnekleri varmış. Virgilius, Georgicon 1.120: "<i>Strymoniaeque grues et amaris <b>intyba</b> fibris...". </i>Yunanca íntybos veya entybion keza. Bkz Galenos, De alimentarum facultatibus 6.628: <i>"<span style="background-color: white; font-family: Times, 'Times New Roman', serif; font-size: 12px; white-space: pre-wrap;">οἱ δ’ οὖν <b>ἴντιβοι </b>ταῖϲ θρί</span><span style="background-color: white; font-family: Times, 'Times New Roman', serif; font-size: 12px; white-space: pre-wrap;">δαξι παραπληϲίαν ἔχουϲι δύναμιν</span></i>"<span style="font-family: Times, Times New Roman, serif;"><span style="font-size: 11px; line-height: 14px;">.&nbsp;</span></span>Ayrıca Diocletianus fermanının hem Latince hem Yunanca versiyonunda geçiyor, M 3. yy sonu.<br /><br />Mamafih konu orada bitmiyor, buyurun Aramice. M 350 civarında son şeklini alan Yeruşalmi Talmud'da <b>antubîn</b> אַנְטוּבּין "hindiba". 11. yy'a ait Raşi tefsirinde <b>hindivey</b> "hindiba", ama bunun Arapçadan etkilenmiş olması muhtemel.<br /><br />Jastrow Aramiceden bir etimoloji vermeye çalışmış, ama Aramice sözcüğün de Yunancadan alıntı olması&nbsp;bence daha kuvvetli olasılıktır. Nihai kökeni belirsiz bir isim diyeceğiz. Milat döneminde, belki daha önce, bellibaşlı Akdeniz dilleri arasında top gibi gidip gelmiş. Türkçeye ağırlıkla Arapçadan alınmış olması normal, çünkü Türk kültüründe tıbbî bitkilere ilişkin literatür Arapçadır, <b>hindiba</b> da oradan öğrenilmiş olmalı.<br /><span style="background-color: #fafbfb; color: #4e5665; font-family: 'lucida grande', tahoma, verdana, arial, sans-serif; font-size: 11px; line-height: 14px;"><br /></span><span style="background-color: #fafbfb; color: #4e5665; font-family: 'lucida grande', tahoma, verdana, arial, sans-serif; font-size: 11px; line-height: 14px;"><br /></span><span style="background-color: #fafbfb; color: #4e5665; font-family: 'lucida grande', tahoma, verdana, arial, sans-serif; font-size: 11px; line-height: 14px;"><br /></span></div><br></body></html>