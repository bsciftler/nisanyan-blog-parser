<!DOCTYPE html><html lang="tr"><head><meta charset="UTF-8"><title>Document</title></head><body><h1>Matematik Köyü'nde 2014 Felsefe Yaz Okulu</h1><a href='http://nisanyan1.blogspot.com/2013/10/matematik-koyunde-2014-felsefe-yaz-okulu.html'>http://nisanyan1.blogspot.com/2013/10/matematik-koyunde-2014-felsefe-yaz-okulu.html</a><p>2013-10-03T18:42:00.001+03:00</p><div class="separator" style="clear: both; text-align: center;"><a href="http://3.bp.blogspot.com/-YbjFebx4mzw/Uk2QJacCpiI/AAAAAAAAASg/elq0RM1Dks0/s1600/20131003_130617.jpg" imageanchor="1" style="clear: left; float: left; margin-bottom: 1em; margin-right: 1em;"><img border="0" height="240" src="http://3.bp.blogspot.com/-YbjFebx4mzw/Uk2QJacCpiI/AAAAAAAAASg/elq0RM1Dks0/s320/20131003_130617.jpg" width="320" /></a></div><div class="MsoNormal"><span lang="EN-US">Matematik Köyünün <b>Felsefe Mahallesi</b>, birbuçuk yıllık hummalı çalışmanın ardından iyi kötü ortaya çıktı. Dersler ve toplantılar için enfes bir Agora, onikişer kişilik üç koğuş, üç hoca evi, iki kalfa evi tamam. Oniki odalı konukevi de Mayıs’a kadar hazır olur. </span></div><div class="MsoNormal"><br /></div><div class="MsoNormal"><span lang="EN-US">Gelecek yaz 13 hafta sürecek <b>Felsefe Yaz Okulu</b> için düğmeye bastık. Ders programını Ferda Keskin’le ikimiz hazırlıyoruz. Kabataslak bir liste çıktı, iş kaldı ince ayar yapmaya. Bir de hocalarla konuşmaya.</span></div><div class="MsoNormal"><br /></div><div class="MsoNormal"><b><span lang="EN-US">Anafikir<o:p></o:p></span></b></div><div class="MsoNormal"><span lang="EN-US">Program 15 Haziran – 14 Eylül 2014 arası birer haftalık onüç modülden oluşuyor. Her modül Pazar günü başlayıp, bir sonraki Pazar sabahı bitiyor. Katılım modül bazında. Yani dilediğiniz haftalık modüle katılabiliyorsunuz. Ama kısmi katılım yok. Yani “hocam iki gün gelsem, üç gün gelmesem” yok. Ya yedi gün, ya hiç.</span></div><div class="MsoNormal"><br /></div><div class="MsoNormal"><span lang="EN-US">Her modülde en az iki kalburüstü hoca olacak. Ayrıca Ferda, ben veya başkaları birer-ikişer derse gireceğiz. Her gün ikişer saatlik iki ders ve iki saatlik bir tartışma grubu olacak. Modül sonunda sertifika verilecek; belki bir gün işe yarar.</span></div><div class="MsoNormal"><br /></div><div class="MsoNormal"><span lang="EN-US">Kontenjan kırk kişi. Üniversite öğrencisi VEYA mezunu VEYA 24 yaş üstü olma koşulu var (ve değil, veya). Kırk kişiyi Matematik Köyünde yatırabiliyoruz. Fazlası gelirse kapımız açık, ama konaklamayı biz sağlayamayız. Günde üçbuçuk öğün yemek ve talep varsa Perşembe günleri Efes-Millipark-deniz gezisi programa dahil.</span></div><div class="MsoNormal"><br /></div><div class="MsoNormal"><span lang="EN-US">Henüz başvuru almıyoruz. Kesin program Şubat ayı içinde <u><a href="http://www.matematikkoyu.org/">www.matematikkoyu.org</a></u> sitesinde ilan edilecek. Başvuru ve kayıt formu sitede olacak. Sadece siteden başvuru alınacak. (Elbette hazır olduğunda burada da duyuracağım.)</span></div><div class="MsoNormal"><br /></div><div class="MsoNormal"><b><span lang="EN-US">Taslak program<o:p></o:p></span></b></div><div class="MsoNormal">Ferda ile çıkardığımız taslak liste aşağıda. Listeyi oluştururken kafamızdaki ideal programdan çok, kaliteli hoca ve öğrenci bulma gibi pratik kaygıları hesaba kattık.<o:p></o:p></div><div class="MsoNormal"><br /></div><div class="MsoNormal">Liste taslaktır. Daha iyi fikirleriniz varsa yazın. “Mutlaka olsun, çok iyidir” dediğiniz hoca önerileriniz varsa o da çok makbule geçer.<o:p></o:p></div><div class="MsoNormal"><br /></div><div class="MsoNormal">Batı fikri ve Türkiye’de modernlik<o:p></o:p></div><div class="MsoNormal">Bilim felsefesi<o:p></o:p></div><div class="MsoNormal">Çağdaş kent düşüncesi<o:p></o:p></div><div class="MsoNormal">Diller tarihi ve etimoloji&nbsp;<o:p></o:p></div><div class="MsoNormal">Edebiyat ve felsefe&nbsp;<o:p></o:p></div><div class="MsoNormal">Etik&nbsp;<o:p></o:p></div><div class="MsoNormal">Evrim teorisi<o:p></o:p></div><div class="MsoNormal">Felsefenin doğuşu: İyonya ve Atina<o:p></o:p></div><div class="MsoNormal">Günümüzde Fransız Felsefesi<o:p></o:p></div><div class="MsoNormal">İslamın Tarihi ve Kültürel Kaynakları<o:p></o:p></div><div class="MsoNormal">İslam Felsefesi<o:p></o:p></div><div class="MsoNormal">Sosyalizmin geleceği var mı?<o:p></o:p></div><div class="MsoNormal">Post-seküler perspektiften din ve siyaset<o:p></o:p></div><div class="MsoNormal">Rasyonalite ve Toplumsal Düşünce<o:p></o:p></div><div class="MsoNormal">Sanatta dönüşüm<o:p></o:p></div><div class="MsoNormal">Ütopya ve anayasa hukuku<o:p></o:p></div><br /><div class="MsoNormal">Zihin bilimleri (cognitive science)<o:p></o:p></div><br></body></html>