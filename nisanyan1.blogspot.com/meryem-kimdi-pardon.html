<!DOCTYPE html><html lang="tr"><head><meta charset="UTF-8"><title>Document</title></head><body><h1>Meryem kimdi, pardon?</h1><a href='http://nisanyan1.blogspot.com/2013/07/meryem-kimdi-pardon.html'>http://nisanyan1.blogspot.com/2013/07/meryem-kimdi-pardon.html</a><p>2013-07-21T23:04:00.002+03:00</p><div class="MsoNormal">Kuran’da bahsi geçen Meryem, Ali İmran suresi 35-36’a göre ˁİmrân <span dir="RTL" lang="AR-SA" style="font-family: 'Simplified Arabic', serif;">عِمْرَانَ</span><span dir="LTR"></span><span lang="AR-SA"><span dir="LTR"></span></span>adlı birinin kızıdır. <o:p></o:p></div><div dir="RTL" style="background: white; direction: rtl; margin-bottom: 6.0pt; margin-left: 0cm; margin-right: 0cm; margin-top: 0cm; text-align: right; unicode-bidi: embed;"><blockquote class="tr_bq"><span lang="AR-SA" style="font-family: 'Simplified Arabic', serif; font-size: 11pt;">إِذْ قَالَتِ امْرَأَةُ عِمْرَانَ رَبِّ إِنِّي نَذَرْتُ لَكَ مَا فِي بَطْنِي مُحَرَّرًا فَتَقَبَّلْ مِنِّي إِنَّكَ أَنتَ السَّمِيعُ الْعَلِيمُ</span></blockquote></div><div dir="RTL" style="background: white; direction: rtl; margin-bottom: 6.0pt; margin-left: 0cm; margin-right: 0cm; margin-top: 0cm; text-align: right; unicode-bidi: embed;"><span lang="AR-SA" style="font-family: 'Simplified Arabic', serif; font-size: 11pt;">فَلَمَّا وَضَعَتْهَا قَالَتْ رَبِّ إِنِّي وَضَعْتُهَا أُنثَى وَاللّهُ أَعْلَمُ بِمَا وَضَعَتْ وَلَيْسَ الذَّكَرُ كَالأُنثَى وَإِنِّي سَمَّيْتُهَا مَرْيَمَ وِإِنِّي أُعِيذُهَا بِكَ وَذُرِّيَّتَهَا مِنَ الشَّيْطَانِ الرَّجِيمِ</span><span dir="LTR" style="font-family: 'Simplified Arabic', serif; font-size: 11pt;"><o:p></o:p></span></div><blockquote class="tr_bq">İmrân’ın karısı “Rabbim, karnımda olanı hizmetkâr olarak sana adadım, onu kabul et. Sen en iyi duyan, en iyi bilensin.” dedi. Ve onu doğurduğunda, “Rabbim, ben onu kız doğurdum,” dedi.( …) “Ona Meryem adını verdim. Onu ve soyundan gelenleri lanetli Şeytandan koruman için sana yalvarırım.” Bunun üzerine Rabb onu güzel bir kabulle kabul buyurdu.</blockquote><div class="MsoNormal"><o:p></o:p></div><div class="MsoNormal">Tahrim suresi 12’de Meryem “İmrân’ın kızı” olarak adlandırılır. Meryem suresi 28’de ise Hârûn’un kızkardeşidir.</div><div class="MsoNormal"><o:p></o:p></div><div class="MsoNormal"><br /></div><div class="MsoNormal">Ali İmran 33’e göre Allah “Adem’i, Nuh’u, İbrahim’in soyunu ve İmran’ın soyunu alemlere üstün kılmış”tır. Ancak, Adem, Nuh ve İbrahim hakkında Kuran’da epeyce bilgi olduğu halde, İmran’ın böyle bir onura nasıl nail olduğuna dair bilgi verilmemiştir.<o:p></o:p></div><div class="MsoNormal"><br /></div><div class="MsoNormal">Her üç pasajda sözkonusu olan Meryem’ın, Hz. İsa’nın anası olan Meryem olduğu şüphesizdir. Babasız çocuk doğurduğu için iffetsizlikle suçlanır, fakat Allah onu günahtan tenzih eder, Ruhullah’ı karnına üfler, oğluna Kitap verir.<o:p></o:p></div><div class="MsoNormal"><br /></div><div class="MsoNormal">Meryem 28’deki Harun’un kim olduğu açıklanmamıştır. Ancak Musa’nın kardeşi olan ve Kuran’da diğer 19 ayette adı geçen Harun olduğu varsayılabilir. Bu varsayım doğruysa, İmran’ın torunu İsa, İmran oğlu Musa’nın yeğeni olmaktadır. &nbsp;<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Tevrat’ın Mısır’dan Çıkış (Exodus) kitabı 6:20’ye göre ˁAmrâm <span lang="EN-US" style="background-color: white; background-position: initial initial; background-repeat: initial initial; font-family: Arial, sans-serif;">עַמְרָם</span>, Musa ile Harun’un babasıdır. Sayım (Numbers) 26:59 ve I. Tarihler (Chronicles) 6:3’e göre ise ˁAmrâm, Musa ve Harun’la beraber onların kızkardeşi olan Miriyam’ın <span lang="EN-US" style="background-color: white; background-position: initial initial; background-repeat: initial initial; font-family: Arial, sans-serif;">מִרְיָם</span><span lang="EN-US"> </span>babasıdır. <o:p></o:p></div><div class="MsoNormal"><br /></div><div class="MsoNormal">Miriyam Tevrat’a göre erkek kardeşleri gibi peygamberdir <i>(nabîya</i>&nbsp; &nbsp;נְּבִיאָ֜ה– Mısır’dan Çıkış 15:20), Musa’nın Afrikalı bir kadınla evlenmesine itiraz ettiği için Allah tarafından cezalandırılır fakat affedilir (Sayım 12:1-15), öldüğünde Suriye’de bugünkü Kuseyr kasabası yakınında olan Kadeş’te gömülür (Sayım 20:1). Tevrat’ta Miriyam’ın altsoyuna ilişkin bilgi yoktur. Kurban kesme yetkisine sahip rahiplerin Levi ve Amram soyundan gelmeleri şartı olduğuna, ve pratikte ruhban sınıfı Harun oğullarıyla sınırlı olduğuna göre, bundan Musa gibi Miriyam’ın da çocuk sahibi olmadığı sonucu çıkarılabilir.</div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">*</span></div><div class="MsoNormal"><span lang="EN-US">İsa’nın anası olan Meryem’in ana ve babasının adı İncil’in kanonik (sahih) sayılan metinlerinde anılmamıştır. Ancak apokrif (yarı-sahih) kabul edilen Yakup İncili’ne (Protoevangelium of James) göre Meryem’in babasının adı Yoakim, anasının adı Anna’dır. Hıristiyan geleneğinde en azından 2. yy’dan bu yana bu isimler benimsenmiştir.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">İki Meryem arasında, eğer anlatılanların tarihi bir temeli varsa, 1200 ila 1500 yıl mesafe olması gerekir.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">Medine Yahudileri arasında Harun soyundan gelenlere özel hürmet gösterildiğini ve Muhammed’in çevresindekilerin bunun bilincinde olduğunu, İbn Saad’ın Tabakat’ının Nisa babında aktarılan Hz. Safiyye biyografisinden biliyoruz. Al-i İmran 33’ün anlamı bu çerçevede sanırım yeterince nettir. İmran (ve Harun) soyundan gelenler seçkin bir zümredir. Nitekim Muhammed’in eşlerinden biri olan Safiyye de onlardandır. Muhammed, Meryem oğlu İsa’nın da onlardan olduğunu zannetmektedir.</span></div><div class="MsoNormal"><br /></div><div class="MsoNormal"><span lang="EN-US">Hem Musa hem İsa ile hısım olmak, peygamberlik iddiasında olan biri için hoş duygu olsa gerek.<br /><br />***<br /><b><u>18 Ağustos ilave:</u></b></span><br />Taberi problemin farkındadır. Tarihül Ümem vel Mülûk 1. ciltte (İngilizce edisyonda 3. ve 4. ciltler) Musa ve Harun'dan daima Musa b. İmran ve Harun b. İmran olarak söz eder, Meryem adlı bir kızkardeşleri olduğuna değinir. Daha sonra herhangi bir açıklama yapmaksızın İsa'nın anası olan Meryem bt. İmran'dan söz açar.<br /><br />Arapça edisyon ( http://www.almeshkat.net/books/open.php?cat=13&amp;book=620 ) sf. I.354'de İbn İshak'a istinaden Meryem'in şeceresini verir:<br /><blockquote class="tr_bq">عمران بن ياشهم بن أمون بن منشأ بن حزقيا بن أحزيق بن يوثام بن عزريا بن أمصيا بن ياوش بن أحزيهو بن يارم بن يهشافاظ بن اسا بن أبيا بن رحبعم بن سليمان</blockquote><blockquote class="tr_bq">[Meryem bt.] <b>İmran b. Ya'şaham b. Amûn b. Menaşe b. Hezkiya b. Ahazîk b. Yotham b. Uzriya b. </b>Amasiya b. Yo'aş b. Ahaziyu b. <b>Ya'ram b. Yehoşafat b. Asâ b. Abiya b. Rehboam b. Süleyman</b></blockquote>Şaşılacak bir şekilde, bu şecere Matta İncilinde (Matt. I.7-16) Meryem'in kocası Yusuf için verilen şecerenin bir kısmının kopyasıdır. Şecerenin başındaki oniki isim atlanmış, böylece Meryem'in babası İmran, Yusuf'un onüçüncü kuşak dedesinin oğlu olarak gösterilmiştir!<br /><blockquote class="tr_bq">7 &nbsp;Σολομὼν &nbsp;δὲ &nbsp;ἐγέννησεν &nbsp;τὸν &nbsp;Ροβοάμ &nbsp;Ροβοαμ &nbsp;δὲ &nbsp;ἐγέννησεν &nbsp;τὸν &nbsp;Ἀβιά &nbsp;Ἀβιὰ &nbsp;δὲ &nbsp;ἐγέννησεν &nbsp;τὸν &nbsp;Ἀσάφ, &nbsp;8 &nbsp; Ἀσὰφ &nbsp;δὲ &nbsp;ἐγέννησεν &nbsp;τὸν &nbsp;Ἰωσαφάτ &nbsp;Ἰωσαφὰτ &nbsp;δὲ &nbsp;ἐγέννησεν &nbsp;τὸν &nbsp;Ἰωράμ &nbsp;Ἰωρὰμ &nbsp;δὲ &nbsp;ἐγέννησεν &nbsp;τὸν &nbsp;Ὀζίαν, &nbsp;9 &nbsp; Ὀζίας &nbsp;δὲ &nbsp;ἐγέννησεν &nbsp;τὸν &nbsp;Ἰωαθάμ &nbsp;Ἰωαθὰμ &nbsp;δὲ &nbsp;ἐγέννησεν &nbsp;τὸν &nbsp;Ἄχας &nbsp;Ἄχας &nbsp;δὲ &nbsp;ἐγέννησεν &nbsp;τὸν &nbsp;Ἐζεκίαν, &nbsp;10 &nbsp; Ἐζεκίας &nbsp;δὲ &nbsp;ἐγέννησεν &nbsp;τὸν &nbsp;Μανασσῆ &nbsp;Μανασσῆς &nbsp;δὲ &nbsp;ἐγέννησεν &nbsp;τὸν &nbsp;Ἀμώς &nbsp;Ἀμὼς &nbsp;δὲ &nbsp;ἐγέννησεν &nbsp;τὸν &nbsp;Ἰωσίαν, &nbsp;11 &nbsp; Ἰωσίας &nbsp;δὲ &nbsp;ἐγέννησεν &nbsp;τὸν &nbsp;Ἰεχονίαν &nbsp;καὶ &nbsp;τοὺς &nbsp;ἀδελφοὺς &nbsp;αὐτοῦ &nbsp;ἐπὶ &nbsp;τῆς &nbsp;μετοικεσίας &nbsp;βαβυλῶνος. 12 &nbsp; Μετὰ &nbsp;δὲ &nbsp;τὴν &nbsp;μετοικεσίαν &nbsp;βαβυλῶνος &nbsp;Ἰεχονίας &nbsp;ἐγέννησεν &nbsp;τὸν &nbsp;Σαλαθιήλ &nbsp;Σαλαθιὴλ &nbsp;δὲ &nbsp;ἐγέννησεν &nbsp;τὸν &nbsp;Ζοροβάβελͺ. &nbsp;13 &nbsp; Ζοροβάβελ &nbsp;δὲ &nbsp;ἐγέννησεν &nbsp;τὸν &nbsp;Ἀβιούδ, &nbsp;Ἀβιοὺδ &nbsp;δὲ &nbsp;ἐγέννησεν &nbsp;τὸν &nbsp;Ἐλιακίμ, &nbsp;Ἐλιακὶμ &nbsp;δὲ &nbsp;ἐγέννησεν &nbsp;τὸν &nbsp;Ἀζώρ, &nbsp;14 &nbsp; Ἀζὼρ &nbsp;δὲ &nbsp;ἐγέννησεν &nbsp;τὸν &nbsp;Σαδώκ, &nbsp;Σαδὼκ &nbsp;δὲ &nbsp;ἐγέννησεν &nbsp;τὸν &nbsp;Ἀχίμ &nbsp;Ἀχὶμ &nbsp;δὲ &nbsp;ἐγέννησεν &nbsp;τὸν &nbsp;Ἐλιούδ, &nbsp;15 &nbsp; Ἐλιοὺδ &nbsp;δὲ &nbsp;ἐγέννησεν &nbsp;τὸν &nbsp;Ἐλεάζαρ &nbsp;Ἐλεάζαρ &nbsp;δὲ &nbsp;ἐγέννησεν &nbsp;τὸν &nbsp;Ματθάν &nbsp;Ματθὰν &nbsp;δὲ &nbsp;ἐγέννησεν &nbsp;τὸν &nbsp;Ἰακώβ, &nbsp;16 &nbsp; Ἰακὼβ &nbsp;δὲ &nbsp;ἐγέννησεν &nbsp;τὸν &nbsp;Ἰωσὴφ &nbsp;τὸν &nbsp;ἄνδρα &nbsp;Μαρίας &nbsp;ἐξ &nbsp;ἧς &nbsp;ἐγέννηθη &nbsp;Ἰησοῦς &nbsp;ὁ &nbsp;λεγόμενος &nbsp;χριστός.</blockquote><blockquote class="tr_bq">(ters sırada) İsa Mesih'in anası Meryem'in kocası Yosêf b. Yakub b. Matthan b. Eleazar b. Eliud b. Ahim b. Sadok b. Azor b. Elyakim b. Abi'ud b. Zerobabel b. Salathiel b. Yehonias b. <b>Yeoşiya b. Amon b. Manaşe b. Hizkiya b. Ahaz b. Yotham b. Uzziya b. Yeoram b. Yeoşafat b. Asaf b. Abiya b. Roboam b. Süleyman</b></blockquote>Bu şecereyi aktarmadan birkaç sayfa önce (I.345) Taberi, Meryem'in babasının adını عمران بن ماثان أبو مريم&nbsp;"İmran b. Mathan" olarak kaydetmiştir. &nbsp;Buradaki Mathan, Mattha İnciline göre Yusuf'un dedesi (babasının babası) olan Mathan mıdır? Yoksa İncil müellifinin adı, yanlışlıkla şecerenin içine mi karışmıştır? (Akademik araştırma yapanlar bilir, bazen insanın defterindeki notlar karışabilir.) <br /><br />İşin enteresanı, yine aynı sayfada (I.345) İsa'nın babası Yusuf'un şeceresi şu şekilde verilmiştir:<br /><blockquote class="tr_bq">بيوسف بن يعقوب بن ماثان بن اليعازار بن اليوذ بن أحين بن صادوق بن عازور بن الياقيم بن أبيوذ بن زربابل بن شلتيل بن يوحنيا بن يوشيا بن أمون بن منشا بن حزقيا بن أحاز بن يوثام بن عوزيا بن يورام بن يهوشافاظ بن أسا بن أبيا بن رحبعم بن سليمان بن داود</blockquote><blockquote class="tr_bq">Yûsuf b. Ya'kub b. Mathan b. Elya'zar b. Elyûd b. Ahin b. Sadok b. Azor b. Elyakîm b. Abiyud b. Zarbâbel b. Şaltiel b. Yehoniya b. Yeoşiya b. Amûn b. Menaşe b. Hizkiya b. Ahaz b. Yotham b. Uzziya b....</blockquote>Özetle, Meryem'in babası İmran, bir anlatıma göre Yusuf'un onüçüncü kuşak dedesinin oğlu, diğer anlatıma göre Yusuf'un dedesinin oğludur.<br /><br />Taberi gibi titiz bir araştırmacının, bu denli vahim çelişkilerin farkına varmadığını düşünmek yanlış olur. Burada daha ziyade, "kutsal" sayılan kitaptaki saçma sapan bir hatayı örtbas etmek için çırpındıkça çelişkiye batan ve entelektüel dürüstlükten taviz vermek zorunda kalan bir alimin trajedisini izliyoruz.<br /><br /><b><u>Kıssadan hisse</u></b><br />İman ile akıl bağdaşır mı? Bağdaşmaz. Sonunda İmran'ın dedesine gelir takılırsın.<br /><br /><b><u>Not</u></b>Kuran'daki Meryem meselesine ilişkin son derece ayrıntılı ve tutarlı bir polemik yazısı için&nbsp;<a href="http://www.answering-islam.org/turkce/kuranikerim/meryem.html">http://www.answering-islam.org/turkce/kuranikerim/meryem.html</a><br /><br /><span dir="RTL"></span></div><br></body></html>