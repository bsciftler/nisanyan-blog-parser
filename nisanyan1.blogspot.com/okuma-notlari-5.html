<!DOCTYPE html><html lang="tr"><head><meta charset="UTF-8"><title>Document</title></head><body><h1>Okuma notları 5</h1><a href='http://nisanyan1.blogspot.com/2014/05/okuma-notlar-5.html'>http://nisanyan1.blogspot.com/2014/05/okuma-notlar-5.html</a><p>2014-05-12T17:44:00.003+03:00</p><i><span style="font-family: &quot;arial&quot; , &quot;helvetica&quot; , sans-serif;">"Tarih yinelenir [demiş Marx]; ilkinde trajedi, ikincisinde komedi olarak. (...) Tayyip Erdoğan'ın Davos'taki çıkışı bir trajedi sahnesi idiyse, Danıştay toplantısı kesinlikle bir komedi sahnesi idi." (Cengiz Çandar, Radikal, 11 Mayıs)</span></i><br /><i><span style="font-family: &quot;arial&quot; , &quot;helvetica&quot; , sans-serif;"><br /></span></i><span style="font-family: &quot;arial&quot; , &quot;helvetica&quot; , sans-serif;">Ben ise tam tersini düşünüyorum. Asıl komedi Davos'taki "van minüt" çıkışıydı. Kapasiteyle oransız bir böbürlenme anıydı, fars niteliğindeki her güldürünün vazgeçilmez sahnesidir. İçerideki klişeci esnafı ile Arap "sokağının" gazcıları dışında bütün dünya böyle gördü. Güldü. İngilizcesinin pejmürdeliği de komediye bir Sasha Baron Cohen tuşesi ekledi.</span><br /><span style="font-family: &quot;arial&quot; , &quot;helvetica&quot; , sans-serif;"><br />Dünkü Danıştay hadisesi bana daha trajik geliyor. "Büyük adam" olma hırsına - ve kısmen kapasitesine - sahip bir adamın, psikolojik sınırlarına yenik düşmesini izledik; bir süredir izliyoruz.</span><br /><span style="font-family: &quot;arial&quot; , &quot;helvetica&quot; , sans-serif;"><br />Sahte gülüşlü bir adam bir saat boyunca önündeki kağıttan okusa ben de patlardım gerçi. Ama ben Başbakan değilim ki?<br /><br />*<br />"<i>Herakleitos'un "aynı nehirde iki kez yıkanılmaz" sözü, diyalektik düşüncenin amentüsü sayılır." (Aynı yazı)</i></span><br /><span style="font-family: &quot;arial&quot; , &quot;helvetica&quot; , sans-serif;"><i><br /></i>Diyalektik ne demek bilen var mı? Ben bildiğimi sanırdım: Yazılı basında çıkan ilk üç makalem Hegel diyalektiğinin incelikleri üzerinedir, sene 1977-1978, Birikim Dergisi. Sonradan gitgide şüpheye düştüm.</span><br /><span style="font-family: &quot;arial&quot; , &quot;helvetica&quot; , sans-serif;"><br />Aristoteles mantığında diyalektiğin ne demek olduğunu tabii biliyorum; Hegel'i de az buçuk tanırım. Lakin Marksist söylemde diyalektik tabirinin, "bir önce söylediğimle bir sonra söylediğimin birbirini tutmasına gerek yok, hoca ne derse o, soru sorma" demekten başka bir anlamı var mı allahaşkına?</span><br /><span style="font-family: &quot;arial&quot; , &quot;helvetica&quot; , sans-serif;"><br />Buyur, bir islami diyalektik örneği, aynı kafa: "Peygamberimiz "oku" dedi, kitap okumak iyidir. Peygamberimiz ümmi idi. İncil ve Tevrat Allah'ın kelamıdır. İncil ve Tevrat tahrif edilmiştir, hiçbir sözüne güven olmaz. Ehl-i Kitap kafir değildir. Allah'ın kelamını tahrif edenler kafirdir."</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">Herakleitos'un neyi kastettiğinden emin olamıyoruz. Çünkü Herakleitos'un metni elimizde yok, başkalarının aktardığı tek tük cümleleri var. Mamafih aynı nehirde iki kez yıkanılamayacağı ifadesinin diyalektikle herhangi bir alakası olmadığı açık. İyonya filozoflarının temel problemi olan madde/biçim ikiliğine dair bir gözlemdir. "Nehir" bir ideadır, maddi bir gerçekliğe indirgenemez diyor, mealen.</span><br /><span style="font-family: &quot;arial&quot; , &quot;helvetica&quot; , sans-serif;"><br />*<br /><i>"Kürtler ne yapacak? Ya ikinci turu boykot edecekler, ya da daha büyük olasılıkla kitleyi serbest bırakacaklar. Bu da Erdoğan'ı başkan yapabilecek. Ayrıca, ilk turda sonuç alınma tehlikesi de var." (Baskın Oran, 11 Mayıs, Radikal 2)</i></span><br /><span style="font-family: &quot;arial&quot; , &quot;helvetica&quot; , sans-serif;"><i><br /></i>Yahu insan aritmetiği bu kadar mı boşlar? Yoksa fuzzy logic dedikleri şey midir bu? Daha dün yakın tarihin en polarize seçiminde %43 alan adam nasıl nasıl ilk turda sonuç alacak? De ki Kürtler boykot etti veya random dağılım gösterdi. %7'nin yarısını 43'e ekleyince kaç ediyor?</span><br /><span style="font-family: &quot;arial&quot; , &quot;helvetica&quot; , sans-serif;"><br />Bence müsterih olun. CHP ile MHP doğru dürüst bir ortak aday gösterirse RTE'nin kazanma şansı sıfırdır. MHP tek başına iyi bir aday gösterir ve ikinci tura kalmayı başarırsa RTE'nin şansı yine çok zayıftır. Ancak CHP eğer Erzurum'a hitap edemeyecek birini gösterir ve ikinci tura kalırsa RTE kazanabilir. Çünkü MHP seçmeni, CHP adayına vermektense ehveni şer diye RTE'ye kayabilir. Tersi imkansız görünüyor. CHP seçmeni her koşulda ehveni şer olarak RTE'nin rakibine verecektir.<br /></span><br></body></html>