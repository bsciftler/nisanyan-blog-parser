<!DOCTYPE html><html lang="tr"><head><meta charset="UTF-8"><title>Document</title></head><body><h1>Oyun</h1><a href='http://nisanyan1.blogspot.com/2013/03/oyun.html'>http://nisanyan1.blogspot.com/2013/03/oyun.html</a><p>2013-03-25T22:39:00.002+02:00</p><br /><div class="MsoNormal"><b>Oyun</b>, Öz Hakiki Türkçe. Bazı Eski Uygurca kaynaklarda <b>oyug</b> diye de geçiyor. +In ve +Ig eşdeğer anlamlı iki yapım ekidir, geçişli fiillerden nesne adı, geçişsiz fiillerden özne veya eylem adı yaparlar. Dolayısıyla <b>oy-</b> fiilini varsayabiliyoruz. Bu bizim bildiğimiz <i>ağaç oymak, gözlerini oymak</i> vs.’deki <i>oymak</i> mıdır acaba? Köken anlamı “boşaltmak” ise eğer, hımm, bir mantıkî alaka kurar gibi oluyoruz. Boşlamak, boş işler yapmak, boş boş oyalanmak filan? Geçişli anlamı olan oymak’tan başka bir de geçişsiz oymak mı vardı, <i>“dün akşam canım sıkıldı, bir süre oydum” </i>gibisinden? I-ıh olamaz, Türkçede bir fiilin hem geçişli hem geçişsiz anlam taşıması görülmüş şey değil.<o:p></o:p><br /><br /></div><div class="MsoNormal">Peki, başka ihtimal. Belki oymanın dönüşlü (yani refleksif) hali olan bir <b>oyunmak</b> fiili vardı, “boşalmak, boşa vakit geçirmek, kendini boş kılmak” anlamında. Oyun dediğimiz şeyin aslı da asimile edilmiş +Ig ekiyle <b>oyuŋ</b> idi. Eski Türkçede malum, bir normal /n/ bir de dilin arka tarafıyla söylenen /ŋ/ var, ayrı sesler, bazı Anadolu ağızlarında halâ o ayrım korunur. Bu ikincisi her zaman n+ğ bileşiğidir. Olabilir mi? Yok, bu teori de zayıf. Bir kere sözcük oyuŋ değil oyun, Kaşgarlı’da, Kutadgu Bilik’te, Kitabül İdrak’te hep böyle yazılmış. İkincisi, oyunmak diye bir fiil hiç kaydedilmemiş.<o:p></o:p><br /><br /></div><div class="MsoNormal">Mevzuyu daha da karıştıralım. <b>Oyalamak</b> ne demek? Bu sadece Türkiye Türkçesine has bir fiil, diğer Türki dillerde yok. +AlA- eki eski Anadolu Türkçesinde sevilen bir yapım ekiyken şimdi hemen hemen öldü. Süreğen ve kararsız eylem bildirir, misal: çapmaktan çabalamak, tepmekten debelenmek, gevmekten gevelemek, kakmaktan kakalamak, sepmekten sepelemek. Demek ki oyalamanın ardında gene bir oymak fiili olmalı. Peki bunun anlamı neydi? “Oynamak” mı? “Boş iş yapmak” mı? Vallahi bilmiyorum. Bileni de yok galiba.<o:p></o:p><br /><br /></div><div class="MsoNormal">Kaşgarlıda, Çağataycada ve bilumum Türk dillerinde geçen <b>ozmak</b>diye bir başka fiil var, “yarışta başkasını geçmek” anlamında. Bu bir ipucu verir mi? “Yarış” ile “oyun” arasında anlam bağı belirgin gerçi, ama yok, bu da olmaz, fiil sonsesinde /y/ ile /z/ arasında yapısal bir bağ kurmanın yolu yok.<o:p></o:p><br /><br /></div><div class="MsoNormal">Peki ya tığla işlenen <b>oya</b>? Onun hiç alakası yok, Yunancadan alıntı. Ta eski Atina’da chiton’un kenarına işledikleri tığ işinin adı ὤια, Türçeye çok geç devirde İstanbul ağzından geçmiş.<o:p></o:p><br /><br /></div><div class="MsoNormal">Bu soruyu bilemedim hocam.<o:p></o:p><br /><br /></div><div class="MsoNormal">*<o:p></o:p></div><div class="MsoNormal">İngilizce <b>play</b>, Anglosaksonca <b>plegan/plaegian</b> fiilinden. Esasen to cultivate demek, yani idman etmek, egzersiz yapmak, fiziksel becerilerini geliştirmek – oyun işini ciddiye almış adamlar. Almanca eşdeğeri <b>pflegen</b> olur, onun oyunla hiç alakası kalmamış, “ilgi ve özen göstermek, gözkulak olmak, to care” yönüne evrilmiş.<o:p></o:p><br /><br /></div><div class="MsoNormal"><b>Game</b> neymiş diye bakıyoruz. &nbsp;Anglosaksonca <b>gaman</b> “bir araya gelmek, toplanmak, beraber bir iş yapmak”, aşağı yukarı Almanca <b>gemein</b> ve Latince <b>communis</b>ayarında bir kavram. Demek ki eski İngilizler oyun deyince bir yerde toplanıp idman ve beceri işleri yapmayı anlıyormuş.<o:p></o:p><br /><br /></div><div class="MsoNormal">*<o:p></o:p></div><div class="MsoNormal">Latincede ilk zamandan beri <b>iocus</b> ile <b>ludus</b> ayrılmış. İlki “sözcük oynu, espri, laf ebeliği”, ikincisi bedensel etkinlik gerektiren oyun, cambazlık, aslan terbiyeciliği, gladyatörlük filan. &nbsp;Ernout &amp; Meillet sf. 656-657’de ludus üzerine enfes bir analiz var. “Oyunlar” derken dinî ve törensel kökenli birtakım kamu eğlencelerinin kastedildiğini, eski Roma dinine ait pek çok sözcük gibi bunun da Hintavrupa kökenli olmadığını gösteriyor; belki de Etrüsklerden alınmış. <o:p></o:p><br /><br /></div><div class="MsoNormal">İmparatorluğun son demlerinde kamusal oyunların sona ermesiyle beraber <i>ludus</i> sözcüğü de kullanımdan düşmüş; <i>iocus</i> anlam genişlemesiyle her türlü oyun için kullanılmaya başlamış. Fransızca <b>jouer</b> “oynamak”, İtalyanca <b>gioco</b> “oyun”, ikisi de iocus’tan geliyor. Ludus’un türevleri ise ancak edebî Latinceden derlenmiş entel mamulleri, <b>prelude</b> (“oyun-öncesi”), <b>elude</b> (“oyundan kaçmak”), &nbsp;<b>illusion</b>(“algılarım bana oyun oynuyor, Oytun”), <b>delusion</b>, <b>ludicrous</b> vb.<o:p></o:p><br /><br /></div><div class="MsoNormal">La Gioconda “oynaşlı bayan” demek, aklımıza gelmişken. <b>Joker</b>de “oyuncu”. (“Şakacı” anlamı derivatif.)<o:p></o:p><br /><br /></div><div class="MsoNormal">*<o:p></o:p></div><div class="MsoNormal">Farsça <b>bâxtan</b> oynamak, şimdiki zaman kökü <b>bâz</b>. Farsça fiilin, tıpkı İngilizce Almanca Yunanca filan gibi bir muzari (şimdiki zaman) bir de mazi (perfekt) kökü vardır. İkincisi binlerce yıl önce fiil köküne +t ekleyerek imal edilmiştir. Finaldeki /g/ sesi ardına +t alınca sertleşir ve sızıcılaşır, /xt/ olur. Bir şey almazsa İndo-İrani dillerin tipik evrimini geçirip önce /c/, sonra /dz/ ve en son /z/ halini alır. Orijinal kök *bhag- olmalı. Ama bu dediğim ama üçbin senelik hikâye.<o:p></o:p><br /><br /></div><div class="MsoNormal"><b>Kumarbâz</b>, <b>sihirbâz</b>, <b>hilebâz</b>, <b>düzenbâz</b> Türkiye Türkçesinin ta ilk devirlerinden beri görülen bileşikler. <b>Canbâz</b> ile <b>hokkabâz</b> da 17. yüzyıldan önce zuhur etmiş. <b>Küfürbâz</b>’a ise 1920’lerden önce rastlamadım. Tuhaf bir türev, galiba kumarbaz’dan kinaye ile türetilmiş. Yoksa “küfür-oynayan” deyiminin makul bir anlamı yok.<o:p></o:p><br /><br /></div><div class="MsoNormal">Bir de <b>bâzîçe</b> vardır, oyuncak anlamında, ama onu kaç kişi bilir?<o:p></o:p></div><br></body></html>