<!DOCTYPE html><html lang="tr"><head><meta charset="UTF-8"><title>Document</title></head><body><h1>Paris Nutku</h1><a href='http://nisanyan1.blogspot.com/2011/01/paris-nutku.html'>http://nisanyan1.blogspot.com/2011/01/paris-nutku.html</a><p>2011-01-23T19:16:00.002+02:00</p><div class="Section1"><div class="MsoNormal" style="margin: 0cm 0cm 6pt;"><i><span style="font-family: Calibri; font-size: 11pt;">(Bu konuşmayı 20 Ocak’ta Paris’te kalabalık bir Ermeni topluluğu önünde yaptım. Ortamı ve dinleyici kitlesini bilirseniz ne dediğim belki daha iyi anlaşılır.</span></i></div><div class="MsoNormal" style="margin: 0cm 0cm 6pt;"><i><span style="font-family: Calibri; font-size: 11pt;">Üçüncü paragraftan itibaren boy gösteren “biz” ne kadar ilginç bir kavram, düşündükçe ben bile hayrete düşüyorum.</span></i></div><div class="MsoNormal" style="margin: 0cm 0cm 6pt;"><i><span style="font-family: Calibri; font-size: 11pt;">Daha önce bir yerde anlatmıştım, tekrar edeyim. </span></i></div><div class="MsoNormal" style="margin: 0cm 0cm 6pt;"><i><span style="font-family: Calibri; font-size: 11pt;">Erivan’daki futbol maçı sırasında emniyette görevli dostlarımdan biri aradı. “Sevan abi kimi tutuyorsun” diye sordu. Sektirmeden “tabii bizimkileri” dedim. Gülmekten katıldıydı.)</span></i></div><div class="MsoNormal" style="margin: 0cm 0cm 6pt;"><br /></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">HRANT’IN DÖRDÜNCÜ YILINDA TÜRKİYEDE NELER OLUYOR</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Büyük siyasi değişiklikleri tetikleyen bazen insani duygulardır. İsterseniz toplum psikolojisi diyelim, kulağa daha bilimsel gelir.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bir toplumun duygu atmosferi değiştiğinde, eskiden imkânsız görünen siyasi değişiklikler birdenbire kolay, doğal, basit hale gelebilir.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Hrant’ın öldürülmesi bizim için olduğu kadar, hatta bizden daha fazla, Türkiye için bir dönüm noktasıydı. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">23 Ocak 2007’de yüzbini aşkın insan cenaze törenine katıldı. Modern Türkiye tarihinde manipüle edilmemiş bu çapta bir siyasi gösteri hatırlamıyorum. Yüzbinlerce insan Hrant’ın acısını vicdanında hissetti. “Artık yeter” deme ihtiyacını duydu. “Hepimiz Hrant’ız, hepimiz Ermeniyiz” diyen pankartlar taşıdı.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Aradan çıkan önemsiz parazitlere aldanmayın. Türk toplumunun geniş kısmı için Hrant bugün bir ikondur. Ortak bir pişmanlığın simgesidir. Buna bildiğimiz sol liberaller kadar, onlardan da fazla, İslamcılar, Kürtler, hatta nasyonalizmden henüz geri adım atamamış orta sınıf mensupları dahildir. Sürüden ayırıp başbaşa konuştuğunda, MHP sempatizanı faşistler bile dahildir. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Dün Facebook’ta akılalmaz sayıda kişi profil resimlerine Hrant’ı koymuştu. Hepimiz Hrant’ız diye bir kere daha tekrarladılar.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Düşünün, belki tarihte ilk kez biz Ermenilerle Türklerin ortak bir martir’i var!</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">*</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Cahit Koytak’ı belki tanırsınız. İslami kesimde popüler olan bir şairdir. Dindar bir Müslümandır. Etkili bir fikir önderidir. Ayrıca hükümet çevrelerinde çok seveni olduğunu biliyorum.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Onun bir şiirini okumak istiyorum. Biraz uzun olabilir, ama Hrant cinayetinin o cephede nasıl bir etki yarattığını anlamak için anahtar olacağını düşünüyorum.</span></div><div class="MsoNormal" style="margin: 0cm 0cm 6pt;"><br /></div><div style="background: white; margin: 0cm 0cm 6pt;"><span style="color: #333333; font-family: Calibri;">CAHİT KOYTAK<strong><span style="font-family: Calibri; mso-bidi-font-family: Tahoma;">&nbsp;</span></strong></span></div><div style="background: white; margin: 0cm 0cm 6pt;"><strong><span style="color: #333333; font-family: Calibri; mso-bidi-font-family: Tahoma;">Hepimiz Hrant’ız’ bence ne demektir?</span></strong><span style="color: #333333; font-family: Calibri;"></span></div><div style="background: white; margin: 0cm 0cm 6pt;"><em><span style="color: #333333; font-family: Calibri; mso-bidi-font-family: Tahoma;">Sevgili eşine yazdığı o, yürekleri dağlayan mektubuyla bu şiire esin veren Rakel Dink Hanımefendi’ye…</span></em><span style="color: #333333; font-family: Calibri;"></span></div><div style="background: white; margin: 0cm 0cm 6pt;"><br /></div></div><span style="color: #333333; font-family: Calibri; font-size: 11pt; mso-ansi-language: TR; mso-bidi-font-family: Tahoma; mso-bidi-language: AR-SA; mso-fareast-font-family: SimSun; mso-fareast-language: ZH-CN;"><br clear="all" style="mso-break-type: section-break; page-break-before: auto;" /></span><br /><div class="Section2"><div style="background: white; margin: 0cm 0cm 0pt;"><span style="color: #333333; font-family: Calibri;">seni tanımıyordum, Hrant,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yeterince tanımıyordum, evet,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">fakat gördükten sonra o gün</span></div><div style="background: white; margin: 0cm 0cm 0pt;"><span style="color: #333333; font-family: Calibri;">küskün bir çocuk gibi orada,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">kaldırımda,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yüzükoyun uzanmış<span style="background: yellow; mso-highlight: yellow;">, öyle büyük,</span></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">destansı,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">öylesine tıpatıp kendine, özgürlüğe,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">hak edilmiş onura benzeyen bir</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">erinçle</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">uyurken</span><span style="color: #333333; font-family: Calibri;">ki resmini,</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">hani, yalnız kendine değil, hayır,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ölecekse, ölümü, iyi, güzel ve doğru</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bir şeyler uğruna olsun isteyecek</span></div><div style="background: white; margin: 0cm 0cm 0pt;"><span style="color: #333333; font-family: Calibri;">herkese,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yani her ölümlüye benzeyen</span></div><div style="background: white; margin: 0cm 0cm 0pt;"><span style="color: #333333; font-family: Calibri;">güzellikte…</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ve kuşkusuz, en çok da<span style="background: yellow; mso-highlight: yellow;">, mahallenin</span></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">bıçkınlarıyla, efeleriyle</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">baş edemediği için</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">hırsından gizli gizli ağlayan,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kendi yüreğini kemiren,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">gün günden budandığını,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">yontulduğunu</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">ve lokma lokma yutulduğunu</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">hisseden</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">mahallenin sessiz çocuklarına</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">güç veren dirilikte</span><span style="color: #333333; font-family: Calibri;"> uyurkenki resmini</span></div><div style="background: white; margin: 0cm 0cm 0pt;"><span style="color: #333333; font-family: Calibri;">gördükten sonra o gün,</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">artık diyorum ki, kendime:</span></div><div style="background: white; margin: 0cm 0cm 0pt;"><span style="color: #333333; font-family: Calibri;">vursalardı beni de, Hrant gibi,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ben şahsen, zaptiyenin</span></div><div style="background: white; margin: 0cm 0cm 0pt;"><span style="color: #333333; font-family: Calibri;">örtbas muşambasıyla değil, hayır,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">Agos gazetesiyle</span></div><div style="background: white; margin: 0cm 0cm 0pt;"><span style="color: #333333; font-family: Calibri;">örtsünler isterdim cesedimi;</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">Agos gazetesiyle örtsünler, ne fark</span></div><div style="background: white; margin: 0cm 0cm 0pt;"><span style="color: #333333; font-family: Calibri;">eder,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yalnızca, senin gibi, perçemim,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">potinlerim,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bir de - biraz iş çıksın diye</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yoksul şairciklere,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">çömez muhabirlere -</span></div><div style="background: white; margin: 0cm 0cm 0pt;"><span style="color: #333333; font-family: Calibri;">benim de potinlerimdeki</span></div><div style="background: white; margin: 0cm 0cm 0pt;"><span style="color: #333333; font-family: Calibri;">iki romanesk delik</span></div><div style="background: white; margin: 0cm 0cm 0pt;"><span style="color: #333333; font-family: Calibri;">görünecek biçimde…</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">ki, böylece, resmin geri kalan kısmını</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">güvercinler doldursun!</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">senin o, İsa Peygamber’inkini andıran</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">yakışıklı alnını</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kanatıncaya kadar duvara vura vura</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">sonunda kalbimizde açmayı</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">başardığın</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">mucizevi gedikten</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">gökyüzüne saçılan güvercinler...</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">hani şu, sen susunca, senin o</span></div><div style="background: white; margin: 0cm 0cm 0pt;"><span style="color: #333333; font-family: Calibri;">koskocaman,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">o, Tanrının eliyle okşanmışçasına</span></div><div style="background: white; margin: 0cm 0cm 0pt;"><span style="color: #333333; font-family: Calibri;">sıcak</span></div><div style="background: white; margin: 0cm 0cm 0pt;"><span style="color: #333333; font-family: Calibri;">olduğu anlaşılan yüreğinin sesini,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">‘sessizliğin sesi’ni, sonsuzluğun sesini</span></div><div style="background: white; margin: 0cm 0cm 0pt;"><span style="color: #333333; font-family: Calibri;">açıkça işitilir kılan,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">daha gür, daha beyaz,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">daha cesur kanat vuruşlarıyla</span></div><div style="background: white; margin: 0cm 0cm 0pt;"><span style="color: #333333; font-family: Calibri;">gökleri çatırdatan</span></div><div style="background: white; margin: 0cm 0cm 0pt;"><span style="color: #333333; font-family: Calibri;">‘tedirgin güvercinler’...</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">seni tanımıyordum, fazlaca</span></div><div style="background: white; margin: 0cm 0cm 0pt;"><span style="color: #333333; font-family: Calibri;">tanımıyordum, fakat</span></div><div style="background: white; margin: 0cm 0cm 0pt;"><span style="color: #333333; font-family: Calibri;">vursalardı beni de, Hrant Dink,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">senin gibi,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">her şeyi göze alıp, cenaze namazımı</span></div><div style="background: white; margin: 0cm 0cm 0pt;"><span style="color: #333333; font-family: Calibri;">Tanrı’nın ‘Meryem Ana’ evinde</span></div><div style="background: white; margin: 0cm 0cm 0pt;"><span style="color: #333333; font-family: Calibri;">o evin avlusunda</span></div><div style="background: white; margin: 0cm 0cm 0pt;"><span style="color: #333333; font-family: Calibri;">kılsınlar isterdim, ‘bizimkiler’!</span></div><div style="background: white; margin: 0cm 0cm 0pt;"><span style="color: #333333; font-family: Calibri;">kılsınlar, ne fark eder?</span></div><div style="background: white; margin: 0cm 0cm 0pt;"><span style="color: #333333; font-family: Calibri;">kılsınlar ki, böylece, <span style="background: yellow; mso-highlight: yellow;">Tanrı’yı</span></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">bir mülk gibi</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">çitlerle çevirmeye kalkışan <u>ferisiler</u></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">bütün mülklerin, mabetlerin</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">O’na ait olduğunu bilsinler!</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">seni tanımıyordum evet,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">tanımıyordum, fakat</span></div><div style="background: white; margin: 0cm 0cm 0pt;"><span style="color: #333333; font-family: Calibri;">seni, öyle haksız, öyle mızıkçılıkla</span></div><div style="background: white; margin: 0cm 0cm 0pt;"><span style="color: #333333; font-family: Calibri;">oyundan çıkarılmış bir çocuk</span></div><div style="background: white; margin: 0cm 0cm 0pt;"><span style="color: #333333; font-family: Calibri;">gibi gördükten sonra, dostum,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">büyük <u>kalkış gününde</u></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">aynı oyuna çağırılan iki kafadar gibi</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kalkıp da koşabilmek için</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">sana komşu mezardan,</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><span style="color: #333333; font-family: Calibri;">belki daha cesur, daha kanatlı şeyler,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">delice mizansenler hayal etmeli</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ve diyebilmeliyim ki,</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">vursalardı beni de, senin gibi,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bu yaşlı şakağımdan,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">benim de, o güvey uykusunun</span></div><div style="background: white; margin: 0cm 0cm 0pt;"><span style="color: #333333; font-family: Calibri;">tadından,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">o gençlik, güzellik uykusunun</span></div><div style="background: white; margin: 0cm 0cm 0pt;"><span style="color: #333333; font-family: Calibri;">tadından</span></div><div style="background: white; margin: 0cm 0cm 0pt;"><span style="color: #333333; font-family: Calibri;">adını, kimliğini unutan cesedimi</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bir ‘karambol’ eseri</span></div><div style="background: white; margin: 0cm 0cm 0pt;"><span style="color: #333333; font-family: Calibri;">Balıklı Mezarlığı’na defnetsinler</span></div><div style="background: white; margin: 0cm 0cm 0pt;"><span style="color: #333333; font-family: Calibri;">isterdim;</span></div><div style="background: white; margin: 0cm 0cm 0pt;"><span style="color: #333333; font-family: Calibri;">üstümü de, meselâ, Lavtacı</span></div><div style="background: white; margin: 0cm 0cm 0pt;"><span style="color: #333333; font-family: Calibri;">Nazaret’in,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">Hamparsum’un, Nikolaki Ağa’nın</span></div><div style="background: white; margin: 0cm 0cm 0pt;"><span style="color: #333333; font-family: Calibri;">iyi cins bir vatan toprağı gibi demli</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ve bir rast semai gibi ağır, kederli</span></div><div style="background: white; margin: 0cm 0cm 0pt;"><span style="color: #333333; font-family: Calibri;">‘ermeni’ toprağıyla örtsünler!</span></div><div style="background: white; margin: 0cm 0cm 0pt;"><span style="color: #333333; font-family: Calibri;">evet, evet örtsünler, ne fark eder?</span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">örtsünler ki, böylece, <span style="background: yellow; mso-highlight: yellow;">efeliğin şanını,</span></span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kanın ve kanla karılmış gücün</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">verdiği sarhoşluğu burada</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kurtlara, çakallara, şahinlere bırakıp</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><span style="color: #333333; font-family: Calibri;">büyük göç katarına katılmasını bilen,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">yani senin gibi, Hrant Dink,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">şakaklarında ve potinlerinde delik,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ama boyunlarında</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ne haç, ne ay yıldız,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ne süleymanın mührü,</span></div><div style="background: white; margin: 0cm 0cm 0pt;"><u><span style="color: #333333; font-family: Calibri;">simurgunu</span></u><span style="color: #333333; font-family: Calibri;"> arayan bütün kanatlıların,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bütün ‘tedirgin’ sakaların,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">bülbüllerin, çayırkuşlarının</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ve güvercinlerin</span></div><div style="background: white; margin: 0cm 0cm 0pt;"><span style="color: #333333; font-family: Calibri;">orada, ‘eskilerin’ sözüyle,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">‘sınıfsız ve devletsiz’,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">çitsiz ve çepersiz çayırlarında,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">ebediyetin,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">kendi soylarına soplarına boş verip,</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">sabah akşam yalnızca</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">Tanrının adını yücelttiklerini</span></div><div style="background: white; margin: 0cm 0cm 0pt;"><span style="background: yellow; color: #333333; font-family: Calibri; mso-highlight: yellow;">öğrensin <u>zeolotlar</u>!</span><span style="color: #333333; font-family: Calibri;"></span></div><div style="background: white; margin: 0cm 0cm 0pt;"><br /></div><div style="background: white; margin: 0cm 0cm 0pt;"><span style="color: #333333; font-family: Calibri;">ve simurgun gökçe diriliğini,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">gökçe doğurganlığını,</span></div><div style="background: white; margin: 0cm 0cm 0pt;"><span style="color: #333333; font-family: Calibri;">ölülere yaşama, taşlara kanatlanma</span></div><div style="background: white; margin: 0cm 0cm 0pt;"><span style="color: #333333; font-family: Calibri;">tadını veren bir <u>neşide</u> olarak</span></div><div style="background: white; margin: 0cm 0cm 0pt;"><span style="color: #333333; font-family: Calibri;">eklediklerini</span></div><div style="background: white; margin: 0cm 0cm 0pt;"><span style="color: #333333; font-family: Calibri;">sabah akşam ötüşlerine…</span></div></div><span style="color: #333333; font-family: Calibri; font-size: 11pt; mso-ansi-language: TR; mso-bidi-font-family: Tahoma; mso-bidi-language: AR-SA; mso-fareast-font-family: SimSun; mso-fareast-language: ZH-CN;"><br clear="all" style="mso-break-type: section-break; page-break-before: always;" /></span><br /><div style="background: white; margin: 0cm 0cm 6pt;"><br /></div><div style="background: white; margin: 0cm 0cm 6pt;"><span style="font-family: Calibri;">Dikkat ediniz. Buradaki ses, bizim alışık olduğumuz bir ses değildir. Lavtacı Nazaret’le Hamparsum’dan söz ederken bir an için o tanıdık dolma-topik kardeşliğine düşecek gibi olsa da, söylediği şey o değildir, başka bir şeydir. </span></div><div style="background: white; margin: 0cm 0cm 6pt;"><span style="font-family: Calibri;">Ortak bir öfke ve ortak bir inancın sesidir. “Ben Türk sen Ermeni, gel kardeş olalım” demiyor bakın. Sen insan, ben insan, gel Farisilere yuh çekelim, gel “kanın ve kanla karılmış gücün verdiği sarhoşluğu burada kurtlara, çakallara, şahinlere bırakalım” diyor. Gel kıyamet gününe beraber koşalım diyor. Cesedime Agos gazetesi örtsünler, Meryemana kilisesinde cenazemi kılsın bizimkiler, Balıklı’ya gömüleyim, ne farkeder diyor.</span></div><div style="background: white; margin: 0cm 0cm 6pt;"><span style="font-family: Calibri;">Bunu söyleyen dindar bir Müslümandır, unutmayın. Ve sözü dinlenen bir fikir önderidir.<span style="color: #333333;"></span></span></div><div class="MsoNormal" style="margin: 0cm 0cm 6pt;"><span style="color: #333333; font-family: Calibri; font-size: 11pt;">*</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Hayal kurmuyorum, hayır. Önyargı ve düşmanlık hala canlıdır. İkiyüzlülük kolay ölmeyen bir alışkanlıktır. Türklerin çok büyük bir kısmı Ermeni meselesinin gerçek boyutlarından ve gerçek konularından habersizdir. Resmi yapı hala aynı yerdedir, çok basit adımları bile atmaya niyeti veya cesareti yoktur. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bir an için açılmış olan fırsat penceresi zamanla kapanabilir. Duygular küllenir, insanlar eski alışkanlıklarına geri dönerler. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bunlar var. Ama bir pencerenin aralandığını kimse inkâr edemez. O aralığı büyütmek bizim görevimizdir. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">İsterseniz bardağın boş olan yarısını görürüz. Omuz silkeriz. “Soğanın reçeli olmaz” deriz, samimiyetlerini sorgularız. Önce adım atsınlar bakalım deriz. Bekleriz. Bu, kolay olan yoldur.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">İstersek bardağın dolu yarısını görürüz. El veririz. Onları – Türkleri yani – yüz yıldır içine düşmüş oldukları çukurdan çıkarmak için yardım ederiz. Şu atmosferi kalıcı hale getirmenin yollarını ararız. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bu, zor olan yoldur.<span style="mso-spacerun: yes;">&nbsp; </span>Belki imkânsızdır. Olmayacak duaya amin demektir, bilmem. Ama başarılı olursa ödülü büyüktür.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">*</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Şüphesiz Hrant cinayeti tek başına havayı değiştirmedi. Koşullar hazırdı. Cinayet sadece insanların kalbine dokunarak, zaten çürümüş olan duvarda bir gedik açtı.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Dört faktör sayacağım.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">1. Türk toplumu çok değişti. Kalkındı. Özgüven kazandı. Devleti kendine destek değil köstek gören geniş bir girişimci sınıf ortaya çıktı. Köylülük kaybolmaya yüz tuttu. Yüzden fazla yeni üniversite açıldı. Yeni fikirlere ve yeni deneylere aç bir gençlik ortaya çıktı.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">En önemlisi özgüvendir. Özgüveni olan insan korkularını aşabilir, daha cömert, daha açık yürekli olur. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">2. Yeni islami liberalizmin ortaya çıkması önemli bir etkendir. Bunu Batı basınında okuduğunuz İslami fondamentalizmle karıştırmayın lütfen, ayrı bir hadisedir. Bu yeni düşünce ikliminde Türklerin önemli bir kısmı kendini ilk kez milliyetçi fanatizmden (bir ölçüde) kurtarmayı başardı. İlk kez devletin kendilerine sürekli yalan konuştuğu gerçeğiyle yüzleşti.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">3. Ordu ciddi ölçüde itibar kaybetti. Tartışılmaz otorite olmaktan çıktı. Akılalmaz kepazelikte suçlarla itham edilirken cevap bile vermekten aciz kaldı. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">2007’de iktidarı elden kaçırmamak için son büyük hamleyi yaptılar. Hrant cinayeti tam o günlere denk geldiği için toplumda büyük bir tepki doğurdu. Türk ordusu kamuoyunda ilk kez korkuyla değil, öfke ve lanetle anıldı.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">4. Nihayet Türkiye’nin Batılı müttefikleri de bir süreden beri işlerin artık eskisi gibi yürümeyeceğini anladılar. Türkiye’yi çeşitli şekillerde reform için teşvik ettiler.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bunların hepsi iyi göstergelerdir. Hrant cinayetinin doğurduğu vicdani tepkinin izole bir olay olmadığını, genel gidişin bir parçası olduğunu gösterirler. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Akıntı iyi yöndedir. Bu akıntıdan istifade edebiliriz. Yön verebiliriz. Daha iyi yerlere akmasına yardımcı olabiliriz.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Ya da omuz silkip söylenebiliriz. Kime yarar, neye yarar bilemem.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">*</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Ne yapılmalı? Somut önerilere isterseniz sorular kısmında gireyim. Şimdi iki temel ilkeye değineceğim.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bir, muhatabının korkularını anlamadan bir yere varamazsın.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">İki, muhatabının onurunu kırarak bir yere varamazsın. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Birincisi korku. Evet korku. Türklerin ezici çoğunluğu Ermeniler ve Ermeni meselesi konusunda feci ölçüde bilgisizdir. Bilmedikleri için abartılı korkularla doludurlar. Ermenilerin çok zengin ve güçlü olduğuna, müthiş uluslararası bağlantıları olduğuna inanırlar. Ermenilerin “Avrupalı” olduğunu sanırlar, Avrupanın ezeli küstahlığını paylaştığına inanırlar. Türkleri hor gördüklerini, ikinci sınıf insan saydıklarını düşünürler. Soykırımı kabul edince büyük tazminatlar ödeneceğinden, Türkiye’nin bilinmez şekillerde ceza göreceğinden korkarlar. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Biliyor musunuz, Hrant’ı bir anda Türklerin gönlünde ikon haline getiren neydi? Ayakkabısındaki delikti. Bir de Malatya ağzına kaçan aksanı. Bir de sandalla balığa çıkması. Bir anda bütün bir önyargı duvarı yıkılıverdi. Demek ki zengin değilmiş. Demek ki bizden biriymiş. Demek ki bizi aşağılayan Batılılardan biri değilmiş! Bu kadar basit.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">*</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">İkincisi onur. Bir insanın veya bir toplumun onurunu kırmakla zafer kazanmazsın, ancak düşman kazanırsın. Ola ki bir punduna getirip diz çöktürdün. Yarın bunun acısının nasıl çıkacağı, ektiğin kin tohumunun nerede yeşereceği belli olmaz.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Kaldı ki yüz yıldan sonra nihayet özgüvenini kazanmaya başlayan Türk toplumuna diz çöktürebileceğini sanmak pek de gerçekçi bir yaklaşım sayılmaz.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bence Türkiye’nin Ermeni meselesiyle yüzleşme saati gelmiştir. Bunun koşullarının artık hazır olduğuna inanıyorum. 2005’teki Ermeni Konferansından bu yana alınan mesafe nefes kesicidir. Bu tempoyla gidilirse bir-iki sene içinde çok şaşırtıcı noktalara varabiliriz. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Resmi propaganda makinasının soluğu yaklaşık bir yıldan beri kesilmiştir. Daha dün “sözde ermeni soykırımı” sahtekârlığı bütün okullarda milli ritüel iken, bugün neredeyse her gün Türkiye’nin her yanındaki ortaokul ve liselerde “Türk-Ermeni kardeşliği” ya da “Ermenilerin kültürümüze katkıları” üstüne ödev hazırlayan çocuklardan imdat mailleri alıyorum. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Değişimin önündeki en büyük potansiyel engel nedir biliyor musunuz? Onurlarının kırılmasından korkuyorlar. Hakarete uğramaktan çekiniyorlar. “Geçmişte işlenmiş suçları lanetlemeye varım, yeter ki bana iyi bir insan olduğumu söyle” diyorlar.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Buna hakları var mı, tartışırabilirsiniz belki. Onlar bizim onurumuzu düşündüler mi? Bunca sene akılları neredeydi? Ama bu soruları sormanın faydası nedir, bilemem.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Öbür türlüsünün de mümkün olduğuna inanıyorum. Bunun ipuçları az önce anlattıklarımda vardır.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Karşınızda Hrant’ın ölümüne içten gözyaşı döken bir kitle var. Devletin kendilerine yalan söylediğine uyanan bir toplum var. Irkçılığın ve nasyonalizmin kötü olduğuna inanan, bu yüzden Osmanlı atalarının asla ırkçılık yapmış olamayacağına kendini inandırmaya çalışan insanlar var. Kendi namlarına işlenmiş olan cinayetleri lanetlemek isterken samimidirler.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Bizim yapabileceğimiz en doğru şey, cinayetlerle dolu bir geçmişle kendi aralarına koydukları mesafeyi büyütmelerine yardım etmektir. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">“Sen canisin, kabul et” yaklaşımından sonuç alma ihtimali sıfırdır. Ama “sen cani değilsin, canileri gel beraberce lanetleyelim” yaklaşımı sonuç verir.<span style="mso-spacerun: yes;">&nbsp; </span></span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">“Ben mağdurum, sen suçlusun” değil, “ben ve sen mağduruz, suçlu olan ortak düşmanımızdır” mesajı, Türkiye’nin bugünkü ruh halinde ciddi yankı bulabilir.</span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Sizi bilmem, ben Türkiye’de yaşıyorum. Orada yaşamaya devam edecek dört çocuğum var. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">İtiraf edeyim ki ben, suçu tescil edilmiş, sırtına ceza bindirilmiş, bundan dolayı bana ve dünyaya diş bileyen bir devletin vatandaşı olmak istemem. “O suçu işleyen ben değilim başkasıdır, o alçakların suçuna ortak olmayı reddediyorum” diyen bir ülkede yaşamayı yeğlerim. </span></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;">Yeter ki samimi olsun, sonuçlarıyla yüzleşsin.</span></div><div class="MsoNormal" style="margin: 0cm 0cm 6pt;"><i><span style="font-family: Calibri; font-size: 11pt;">(İlk soru soranlardan biri Ama başbakan Erdoğan ‘bana <span style="mso-spacerun: yes;">&nbsp;</span>atalarım soykırım yaptı dedirtemezsiniz’ diyor diye hatırlattı. “Ne güzel” dedim, “demek ki redd-i miras ediyor. Soykırımı yapanlar benim atam değildir diyor. Sevinmeniz lazım.”)</span></i></div><div class="MsoNormal" style="margin: 0cm 0cm 6pt;"><span style="font-family: Calibri; font-size: 11pt;"><span style="mso-spacerun: yes;">&nbsp; </span></span></div><div class="MsoNormal" style="margin: 0cm 0cm 0pt;"><br /></div><div class="MsoNormal" style="margin: 0cm 0cm 0pt;"><br /></div><br></body></html>