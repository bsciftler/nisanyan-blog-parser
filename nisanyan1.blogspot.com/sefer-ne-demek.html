<!DOCTYPE html><html lang="tr"><head><meta charset="UTF-8"><title>Document</title></head><body><h1>Sefer ne demek?</h1><a href='http://nisanyan1.blogspot.com/2013/05/sefer-ne-demek.html'>http://nisanyan1.blogspot.com/2013/05/sefer-ne-demek.html</a><p>2013-05-11T22:14:00.001+03:00</p><br /><div class="MsoNormal"><br /></div><div class="MsoNormal">Arapça <b>sefer</b> <span dir="RTL" lang="AR-SA"><span style="font-family: Times, Times New Roman, serif;">سفر</span></span><span dir="LTR"></span><span lang="AR-SA"><span dir="LTR"></span></span>“yolculuk”, ama özellikle uzun yürüyüş ve galiba kasıt ve biraz meşakkat içeren bir yürüyüş. Akşamleyin belediye parkında yapacağın gezinti sefer sayılmaz. İngilizce doğru karşılığı <b>march</b> olur sanırım, <i>journey</i> veya <i>trip</i> veya <i>travel</i> değil. March’ta da sağlam ve kararlı adımlarla yürüme fikri var. Tıpkı sefer gibi, düşmana karşı yürüme eylemini de içeriyor.<o:p></o:p></div><div class="MsoNormal"><br /></div><div class="MsoNormal">Akraba dillerden Aramicede <b>sphâr</b> <span dir="RTL" lang="HE"><span style="font-family: Times, Times New Roman, serif;">סְפָר</span></span><span dir="LTR"></span><span lang="HE"><span dir="LTR"></span> </span>“sınır” demekmiş. Daha doğrusu serhat, sınır diyarı, ta uzaktaki yer. Bunun umulmadık bir türevi var. <b>Sphârad</b> <span dir="RTL" lang="HE"><span style="font-family: Times, Times New Roman, serif;">סְפָרַד</span></span><span dir="LTR"></span><span dir="LTR"></span>, Tevrat’ta bir kere geçiyor, Batıdaki uzak bir ülkenin adı. Kimi yorumculara göre Anadolunun Ege sahilinde bir yermiş, ki Filistin’den bakarsan yeterince sınır sayılır. Ama aşağı yukarı Milat döneminden itibaren (tam doğrusu, Yonathan Targum’undan itibaren) İspanya ülkesinin Yahudice adı olarak benimsenmiş. Bu ülke kökenli Yahudilere halen <b>sepharad</b> (sefarad) deniyor. <o:p></o:p></div><div class="MsoNormal"><br /></div><div class="MsoNormal">İbranice <b>sêpher</b> <span dir="RTL" lang="HE"><span style="font-family: Times, Times New Roman, serif;">סֵפֶו</span></span><span dir="LTR"></span><span lang="HE"><span dir="LTR"></span> </span>, Aramice <b>siphrâ</b><span dir="RTL" lang="HE"><span style="font-family: Times, Times New Roman, serif;">סִפְרָא</span></span><span dir="LTR"></span><span lang="HE"><span dir="LTR"></span> </span>“risale, kitap”. Bu sözcük Kuran Arapçasında <b>sifr</b> <span dir="RTL" lang="AR-SA"><span style="font-family: Times, Times New Roman, serif;">سِفر</span></span><span dir="LTR"></span><span lang="AR-SA"><span dir="LTR"></span></span>diye geçer, kitap demektir, ama özellikle ve sadece Musa’ya “indirilmiş” olduğu rivayet edilen kitabı kasteder. &nbsp;Kamus “hakikatleri bildiren bir kitap” diye bilhassa tasrih etmiş; hakikat yoksa sifr yok yani. Oysa daha eski kaynaklara bakarsan sêpher “her türlü yazı, mektup, belge, name”. Babil ve Asur Akadcasında eşdeğer sözcük <b>şipru</b> “mektup, resmi belge, yazı”. <b>Şapâru</b> “yazı yazmak, kâtiplik yapmak, istinsah etmek”. Dolayısıyla “emir ve ferman yazmak”. Dolayısıyla “ülke veya vilayet yönetmek, hükümran olmak.” Chicago Assyrian Dictionary, cilt 17/I, sf 430’dan itibaren 18 sayfa boyu fiilin bütün nüanslarını belgelemiş.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Yok canım olamaz diyorsun, diller akraba diye her kelime kökteş olmak zorunda değil. Sefer etmek, sınır ve yazı yazmak, kel alaka? <o:p></o:p></div><div class="MsoNormal"><br /></div><div class="MsoNormal">Sonra İngilizceleri aklına geliyor. <b>To march</b> (fiil) ve <b>march</b> (isim): sert ve kararlı bir şekilde yürümek, sefer etmek. Germenceden Fransızcaya, oradan İngilizceye gelmiş. Fransızcada ise&nbsp;<b>marcher</b> alelade "yürümek" demektir. Marş motoru "yürüteç", marş "yürüyüş şarkısı", marş marş, "yürrü."<o:p></o:p></div><div class="MsoNormal"><br /></div><div class="MsoNormal">Diğer <b>march</b>, “sınır ülkesi, serhat”. Almancası Steiermark yahut Danmark’taki <b>Mark</b>. Sınır ili beyine <i>marquis</i> denir, Türkçe yazımı <i>marki</i>; bunun hanımı <i>markiz,</i> pastanesi de var.<o:p></o:p></div><div class="MsoNormal"><br /></div><div class="MsoNormal"><b>To mark</b> (fiil) ve <b>mark</b> (isim): iz ve işaret koymak, imlemek. Orijinal anlamı özellikle sınır belirlemek, sınır alameti koymak. Germence <i>markjan</i>fiilinden direkt evrilmiş. Alman markı, esasen “damgalı para” anlamında, kraliyet tuğrası basılmış yani. Almancadan İtalyancaya geçen <b>marca</b>, yine “mühür, damga” anlamında, dolayısıyla ticari alamet, marka.<o:p></o:p></div><div class="MsoNormal"><br /></div><div class="MsoNormal"><b>Margin</b>: bu sefer Latinceden, “sınır”. <b>Marjinal</b>demek, toplumsal değer yargılarının sınırlarında dolaşan. “Serhat eri” desek?<o:p></o:p></div><div class="MsoNormal"><br /></div><div class="MsoNormal">Bu kadar benzerlik tesadüf olamayacağına göre, Hintavrupa dilleri ya da en azından onların Germen kolu ile Sami dilleri arasında, hayır kök birliği yok, ama paralel bir mantık yürütülmüş olması lazım, değil mi?<o:p></o:p></div><div class="MsoNormal"><br /></div><div class="MsoNormal">Nedir o mantık? Emin değilim. Literatürde de bir şey bulamadım. Şöyle düşünsek? Bu kelimelerin oluştuğu devirde henüz organize yol diye bir şey yoktu, yol demek gide gele oluşmuş ayak izi yahut patika demekti. Eh sınır da aşağı yukarı böyle bir şey, yerde çizdiğin bir iz. Yazı yazmak deyince de kâğıt kalem yahut Microsoft Word düşünme, çekici çiviyi eline alıp taşın yahut kilin üstüne çizik atıyorsun. Bu mudur ortak fikir?<o:p></o:p></div><div class="MsoNormal"><br /></div><div class="MsoNormal">Yoksa uzak yere gitmek (sefer), uzak yer (sınır), uzak yere görevle adam göndermek (sefir), o adamla gönderdiğin yazı (sifr) gibi bir anlam zinciri mi var? Yok bu değil sanırım, ilki daha mantıklı. <o:p></o:p></div><div class="MsoNormal"><br /></div><div class="MsoNormal">Hem bak, Arapça <b>sefr</b> <span dir="RTL" lang="AR-SA"><span style="font-family: Times, Times New Roman, serif;">سَفر</span></span><span dir="LTR"></span><span lang="AR-SA"><span dir="LTR"></span></span>varmış, “iz” anlamında. Lane sözlüğü <i>“a mark, an impression, a trace”</i> demiş, özellikle de akan suyun arazide bıraktığı iz. Gördün mü, gene <i>mark</i>. <o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Arapça sefer’in iki türevi Türkçede neredeyse yerlileşmişler, onları da analım, eksik kalmasın. <o:p></o:p></div><div class="MsoNormal"><br /></div><div class="MsoNormal">İlki <b>süfre</b> <span dir="RTL" lang="AR-SA"><span style="font-family: Times, Times New Roman, serif;">سفرة</span></span><span dir="LTR"></span><span dir="LTR"></span>, Türkçe modern yazımı <b>sofra</b>. Esasen “yolculuk yemeği, azık”. İkincil olarak, azık bohçası, “ki yemek vakti yere serilip üzerinde yemek yenir” diye belirtmiş eski sözlükler. <o:p></o:p></div><div class="MsoNormal"><br /></div><div class="MsoNormal">Diğeri <b>müsâfir</b> <span dir="RTL" lang="AR-SA"><span style="font-family: Times, Times New Roman, serif;">مسافر</span></span><span dir="LTR"></span><span dir="LTR"></span>, “yolcu” demek. Halen bütün Arap dillerinde, Farsçada ve Swahili’de bu anlamda geçiyor, havaalanlarında filan görürsünüz. Türkçede ise, geleneksel Türk konukseverliğin tezahürü olmalı, “konuk” anlamı ağır basmış.<o:p></o:p></div><div class="MsoNormal"><br /></div><br></body></html>