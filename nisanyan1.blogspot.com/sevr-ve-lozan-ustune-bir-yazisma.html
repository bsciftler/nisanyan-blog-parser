<!DOCTYPE html><html lang="tr"><head><meta charset="UTF-8"><title>Document</title></head><body><h1>Sevr ve Lozan üstüne bir yazışma</h1><a href='http://nisanyan1.blogspot.com/2014/04/lozan-ustune.html'>http://nisanyan1.blogspot.com/2014/04/lozan-ustune.html</a><p>2014-04-17T02:03:00.001+03:00</p><div class="MsoNormal"><i style="font-family: Arial, Helvetica, sans-serif;">Müzmin sorgucum Kadir Sarıkaya, Lozan Antlaşması'nın neden ulusal facia olduğuna dair makalesini göndermiş. Cevap yazdım:</i><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white;"><br />"<i>Bir ölüm projesi olan Sevr</i>"... Neyin (ya da kimin) ölümü? Osmanlı- Türk devletinin ölümü belki.</span> Peki o devletin ölümü, bu topraklarda yaşayanlar için iyi bir şey mi, kötü bir şey mi? Aynı yıl ve aynı aylarda benzer bir antlaşmayla (Saint-Germain antlaşması, Sevres banliyösünden bir adım ötede) Avusturya-Macaristan devleti de öldürüldü. İyi mi oldu, kötü mü oldu? Bugün, o antlaşmayla yaratılan Avusturya, Macaristan, Slovenya, Çek Cumhuriyeti ve Slovakya Türkiye’den daha mı iyi, daha mı kötü?<o:p></o:p></span></div><div class="MsoNormal"><span style="font-family: &quot;arial&quot; , &quot;helvetica&quot; , sans-serif;"><br /></span></div><div class="MsoNormal"><span style="background-color: white; background-position: initial initial; background-repeat: initial initial;"><span style="font-family: &quot;arial&quot; , &quot;helvetica&quot; , sans-serif;">1923’te eli kalem tutan Türklerin hayattaki tek şansı devlete kapılanmaktı. Bugün hala aynı yerde miyiz? Aynı reflekslerle mi çalışıyoruz? Neden bu devlet sevgisi? <br /></span></span></div><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">1945-49’da Almanya’ya empoze edilen şartlarla Sevr’i kıyaslamayı dene bir ara. Almanya’yı da böldüler, dörtlü müttefik kontrolüne soktular, devlet adamlarını yargılayıp, idam ettiler. İyi mi oldu? Kötü mü oldu?</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">“Naziler kötüydü, hak ettiler, İ-T erbabı vatansever yurt evlatlarıydı” demeyeceğinden eminim.<br /> </span><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">Mamafih ana tezin doğru. Sevr bir şantaj belgesiydi, gerçek hayatta uygulanmasına imkan yoktu, bile bile imzalattılar. Sanırım Lozan pazarlığında bir ilk hamleydi; ölümü gösterip, sıtmaya razı ettiler. Eyvallah. Asıl hedeflerinin ta baştan Lozan olduğunu sanıyorum. Belki 1919-20’de bir ara öfkeye kapıldılar, abartılı hedeflerin peşine düştüler. Ama doğrusunu istersen, pek sanmıyorum. Bence gayet soğukkanlı oynadılar ve istediklerini elde ettiler.</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;"><i>“Lozan’daki akılalmaz kayıplar ve korkunç tavizler”</i>den, dem vurmuşsun. Var mıydı Türkiyenin başka şansı? Kıytırık Yunanistan’ı, ikmal üslerinden bin km ötede, yabancı ve düşman topraklarda yenmeyi “yedi düvele karşı şanlı zafer” zannedecek kadar saf mısın? Dünya harbinde hezimete uğramışsın, yok olmanın eşiğine gelmişsin, yıllık varidatının on misli savaş borcu altına girmişsin, taviz vermeyip ne halt yiyeceksin? İngiltere’ye savaş mı açacaksın?</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">Lozan’ın dişe gelir sonuçları nedir, sana söyleyeyim.</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /> </span><span style="background-color: white; background-position: initial initial; background-repeat: initial initial;">1- Türkiye’nin Almanya’ya borçları silindi. Batı ülkelerine ve açık piyasaya borçları da gayet mülayim bir ödeme takvimine bağlandı. Tarihte bu ülkeye yapılan en büyük kıyaklardan biridir.<br /> </span><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">2- Türkiye kendisine hiçbir ekonomik ve stratejik faydası olmayan Arabistan yükünden&nbsp; kurtuldu. Anlaşılan İ-T yönetimi daha 1914’te veya en geç 1917’de kendi rızasıyla o noktaya gelmişti, Türkiye’de devlet işlerine vakıf olan kimsenin Arabistan’ın kaybından dolayı üzüldüğüne rastlamadım.</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">Irak, Suriye ve Arabistan’ın galip devletlere bir faydası olsaydı, işgalden 10 ila 20 yıl sonra bırakıp giderler miydi sanıyorsun?</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">3- Nüfus ağırlığı Rum olduğu halde, İzmir şehri ve Doğu Trakya, stratejik gerekçelerle (İzmir, Ege’nin ihraç limanı olduğu için, Trakya İstanbul’un savunma mevzii olduğu için) Türkiye’ye bırakıldı. Teşekkür ettik mi?</span></span><br /><span style="font-family: &quot;arial&quot; , &quot;helvetica&quot; , sans-serif;"><span style="background-color: white; background-position: initial initial; background-repeat: initial initial;"><br /></span><span style="background-color: white; background-position: initial initial; background-repeat: initial initial;">4- Ermeni konusu kapatıldı, Ermeni vilayetlerinde yaratılmış olan de facto durum, de jure tescil edildi.</span></span><br /><span style="background-color: white; font-family: &quot;arial&quot; , &quot;helvetica&quot; , sans-serif;"><br />5- Wilson Prensipleri çerçevesinde her ulusa bir devlet ilkesi kabul edildiği halde, Kürt illerinin büyük çoğunluğunun Türkiye’de kalması kabul edildi. Bunların her biri TC açısından büyük kazanımlardır. Adamların himmetiyle kuruldu burası.</span><br /><div class="MsoNormal"><span style="background-color: white; font-family: &quot;arial&quot; , &quot;helvetica&quot; , sans-serif;"><br /></span><span style="background-color: white; font-family: &quot;arial&quot; , &quot;helvetica&quot; , sans-serif;">Velakin, Lozan’da attıkları en büyük kazık gözden kaçtı ve kaçmaya devam ediyor.&nbsp;</span><br /><span style="background-color: white; font-family: &quot;arial&quot; , &quot;helvetica&quot; , sans-serif;"><br /></span><span style="background-color: white; font-family: &quot;arial&quot; , &quot;helvetica&quot; , sans-serif;">Türkiye’nin, ekonomisinin kaldıramayacağı büyüklükte bir ordu beslemesine – nazlana nazlana - razı oldular. Böylece yeni devletin ebediyen Batı’ya göbek bağıyla bağlı kalmasını garantilediler. Lozan’ın üstünden on yıl geçmeden, TC, askeri yardım için İngiltere’nin kapısına dayandı; 1946’da ordusunu donatıp besleyebilmek için ABD’ye teslim oldu. Üstelik kendi ayağına bağladığı bu prangayı, Lozan’da sanki zafer kazanmışçasına elde etti.&nbsp;</span><br /><span style="background-color: white; font-family: &quot;arial&quot; , &quot;helvetica&quot; , sans-serif;"><br /></span></div><div class="MsoNormal"><o:p></o:p></div><br></body></html>