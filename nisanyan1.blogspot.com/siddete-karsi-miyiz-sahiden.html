<!DOCTYPE html><html lang="tr"><head><meta charset="UTF-8"><title>Document</title></head><body><h1>Şiddete karşı mıyız, sahiden?</h1><a href='http://nisanyan1.blogspot.com/2012/09/siddete-kars-myz-sahiden.html'>http://nisanyan1.blogspot.com/2012/09/siddete-kars-myz-sahiden.html</a><p>2012-09-04T23:05:00.001+03:00</p><br />Milattan önce 514 yılında Atina’nın seçkin gençlerinden  <b>Harmodios ve Aristogeiton</b>, zamanın diktatörü Hippias’a bir suikast  düzenlerler. Saldırı bir dini tören esnasında kalabalık içinde  gerçekleştirilir. Hippias kurtulur, ama kardeşini öldürmeyi başarırlar.  Suikastçilerden biri olay yerinde öldürülür; öbürü daha sonra işkence  altında can verir.<br /><br />MÖ 508 yılında Atina’ya demokrasi  geldiğinde yeni rejimin ilk yaptığı işlerden biri, “<b>Zalim-Öldürenler</b>”in  (<i>tyrannophonoi</i>) bronzdan heykelini yaptırıp Çarşı meydanına dikmek olur.  Tarihçi Thukydides’e göre bu, tarihte kamu bütçesinden yaptırılan ilk  anıt-heykeldir; aynı zamanda muhtemelen – padişah ve tanrılar dışında –  bugün adını bildiğimiz gerçek bir kişiyi temsil eden, tarihteki ilk  anıt-heykeldir. Bir bakıma, Yunan sanatını önceki medeniyetlerden ayıran  büyük dönüşümün ilk timsalidir. İnsanlığın entelektüel evriminde bir  dönüm noktasıdır. Kutsal Devlet’e karşı, sıfatsız – ve çıplak – Birey  yüceltilir.<br /><br /><span class="photo_right" style="clear: right; float: right; margin-bottom: 1em; margin-left: 1em;"><img alt="" class="photo_img img" src="http://photos-g.ak.fbcdn.net/hphotos-ak-snc6/184153_10151004344671968_415178254_a.jpg" /></span><br />28  yıl sonra Persler Atina’yı işgal ettiğinde heykeli alıp götürürler.  Bunun üzerine Atina kenti anıtın daha da güzelini sipariş edip aynı yere  koydurur. O günlerde bestelenen bir ilahide iki kafadar, “özgürlük ve  adaletle yeniden doğuşu” sağlayan kahramanlar olarak tanrısal  Akhilleos’a eş sayılırlar. Devlet başkanının resmi tahtının ayağına,  Zalim-Öldürenler heykelinin kabartması işlenir (bu tahtın bir örneği  şimdi British Museum’da Elgin mermerleri faslındadır). İki suikastçinin  soyundan gelenlere, sonsuza dek Meclis binasında ücretsiz ağırlanma ve  tiyatroda en ön sırada oturma ayrıcalığı tanınır. Bir süre sonra Rodos  şehir devleti, iki Atinalıyı resmen ilah mertebesine yükseltir; ikisi  adına yıllık yortu ve kurban töreni tesis eder.<br /><br />Yüz küsur  yıl sonra Syrakusa diktatörü Dionysos’un sofrasında “en iyi bronz  hangisidir” diye sorulduğunda, şair Antiphon’un “Atina’da Harmodios ve  Aristogeiton heykelini yaptıkları bronz” diye cevap verdiğini  Ploutarkhos aktarır. Enfes cevaptır.<br /><br />*<br />Memlekette  ağzı olan herkesin delirmiş papağanlar gibi “terör” ve “şiddet”e karşı  iyi çocuk olmanın faziletlerini sayıkladığı bir zamanda bu hikâyeyi  hatırlamakta fayda gördüm.<br /><br />“İntihar bombacısı” mı demiştiniz?<br></body></html>