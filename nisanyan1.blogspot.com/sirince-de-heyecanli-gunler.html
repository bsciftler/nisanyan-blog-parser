<!DOCTYPE html><html lang="tr"><head><meta charset="UTF-8"><title>Document</title></head><body><h1>Şirince'de heyecanlı günler</h1><a href='http://nisanyan1.blogspot.com/2010/12/sirincede-heyecanl-gunler.html'>http://nisanyan1.blogspot.com/2010/12/sirincede-heyecanl-gunler.html</a><p>2010-12-18T00:05:00.001+02:00</p><span style="font-family: Arial; font-size: 10pt;">14 Aralık Salı, Şirince Köy Konseyini kurduk.&nbsp;7 kurucu üye Selçuk kaymakamını makamında ziyaret ederek Şirince'de imar denetim işlerini bundan böyle Köy Konseyinin ele alacağını bildirdi.</span><br /><br /><span style="font-family: Arial; font-size: 10pt;">16 Aralık Perşembe, İzmir Valisinin talimatıyla kaymakam bey Şirince köylülerini toplayıp "yıkım mıkım" bir şeyler geveledi.</span><br /><br /><span style="font-family: Arial; font-size: 10pt;">Aynı günün akşamı Şirince halkının büyük çoğunluğu köy meydanında toplanarak oybirliğiyle Konseye üye oldu. Aşağıdaki bildiri alkışlarla kabul edildi.</span><br /><br /><span style="font-family: Arial; font-size: 10pt;">"<strong><i><span style="font-family: Arial;">ŞİRİNCE HALKI YETER DİYOR</span></i></strong></span><br /><br /><em><span style="font-family: Arial; font-size: 10pt;">Şirince halkı sit kanunu yüzünden 27 yıl mağdur edildi.</span></em><br /><em><span style="font-family: Arial; font-size: 10pt;">Damımız aktı, “tamir edemezsin yasak” dediler.</span></em><br /><em><span style="font-family: Arial; font-size: 10pt;">Çocuğumuz evlendi, “oda yapamazsın yasak” dediler.</span></em><br /><em><span style="font-family: Arial; font-size: 10pt;">Evimiz çöktü, “onaramazsın yasak” dediler.</span></em><br /><em><span style="font-family: Arial; font-size: 10pt;">Avlumuza çardak yaptık diye, işitmediğimiz hakaret, yemediğimiz ceza kalmadı.</span></em><br /><em><span style="font-family: Arial; font-size: 10pt;">Canla başla çalışıp bu köyü el birliğiyle Ege’nin turizm incisi haline getirdik. Her yaptığımızın kanuna aykırı, her ettiğimizin yasak olduğunu söylediler. Bütün dünyanın beğendiği tesislerimize yıkım emirleri çıkardılar. Mahkemelerde süründürdüler.</span></em><br /><em><span style="font-family: Arial; font-size: 10pt;">Bugün en sonunda Kaymakam Aziz İnci’nin talimatıyla kurbanlık koyunlar gibi hükümet konağına toplatıldık. Kendi idam fermanımızı imzalamamız bize emredildi.</span></em><br /><br /><em><span style="font-family: Arial; font-size: 10pt;">ARTIK YETER!</span></em><br /><br /><em><span style="font-family: Arial; font-size: 10pt;">Bundan böyle bu eziyete boyun eğmeyi reddediyoruz.</span></em><br /><em><span style="font-family: Arial; font-size: 10pt;">Devlete saygımız vardır, ama biz vatandaşız. Vatandaşlık haklarımıza sahip çıkacağız.</span></em><br /><em><span style="font-family: Arial; font-size: 10pt;">27 yıldır çözülemeyen sit hikâyesinin sonuna geldik. Şirince halkı olarak, ŞİRİNCENİN SİT STATÜSÜNÜ REDDEDİYORUZ. Bundan böyle sit kararlarını tanımayacağımızı bütün dünyaya ilan ediyoruz.</span></em><br /><em><span style="font-family: Arial; font-size: 10pt;">İki yıl önce ilan edilen imar planı köyümüze hayır getirmemiştir. İMAR PLANINI REDDE­DİYORUZ. Bundan böyle imar planını tanımadığımızı herkese açıkça ilan ediyoruz.</span></em><br /><em><span style="font-family: Arial; font-size: 10pt;">Zorbalıkla alınmış olan yıkım kararlarının istisnasız hepsini lanetliyoruz. Uygulamaya kalkacak olanları halk düşmanı ilan ediyoruz. Tüm gücümüzle ve her imkânımızla yıkımlara direneceğimize ant içiyoruz.</span></em><br /><em><span style="font-family: Arial; font-size: 10pt;">Bizi köleler gibi makamına toplayarak aşağılayan kaymakam Aziz İnci’ye teessüf ediyoruz.</span></em><br /><em><span style="font-family: Arial; font-size: 10pt;">Şirince hepimizin ortak mirasıdır. Doğaya uygun, tarihe saygılı bir şekilde yapılanması en büyük dileğimizdir. Resmi görevlilerin 27 yıldır çıkmaza soktuğu bu işi bundan böyle Şirince Köy Konseyimiz aracılığıyla BİZ takip edeceğiz. Engel olmaya kalkanları unutmayacağız.</span></em><br /><br /><em><span style="font-family: Arial; font-size: 10pt;">Allah yardımcımız olsun.</span></em>"<span style="font-family: Arial; font-size: 10pt;"></span><br></body></html>