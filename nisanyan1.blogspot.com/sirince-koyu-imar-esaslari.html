<!DOCTYPE html><html lang="tr"><head><meta charset="UTF-8"><title>Document</title></head><body><h1>Şirince Köyü İmar Esasları</h1><a href='http://nisanyan1.blogspot.com/2011/02/sirince-koyu-imar-esaslar.html'>http://nisanyan1.blogspot.com/2011/02/sirince-koyu-imar-esaslar.html</a><p>2011-02-23T22:55:00.000+02:00</p>"Siyasi" deyince illa "Büyük Siyaset" anlaşılmamalı. 600 nüfuslu bir köyün imar planı da siyasetin ta kendisidir. Buyurun bir deneme. Yirmi yıl kafa yorarak, deneyerek, yanılarak hazırlandı.<br /><br /><br /><div class="MsoNormal" style="margin: 0cm 0cm 10pt;"><span style="font-family: Calibri;">USUL</span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">1.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Şirince köyü içinde ve çevresinde bina yapımı, tadilatı ve onarımı için Köy Konseyinin ön onayı şarttır.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">2.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Her türlü onarım ve tadilat ile taban <span style="mso-spacerun: yes;">&nbsp;</span>alanı 50 metrekareyi aşmayan basit ek yapılarda Konsey, uygun gördüğü takdirde, mimari projeye gerek olmaksızın, sözlü anlatım veya basit çizim üzerinden onay verebilir. Onay yazılı olarak verilir ve yapılacak işin tam niteliğini belirtir. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">3.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Mimari proje gerektiren işlerde Konsey, projeyi en geç 30 gün içinde değerlendirerek onay, red veya değişiklik önerilerini ilgili mercilere bildirir. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">4.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Konsey bu belgede sayılan bağlayıcı kuralların yanısıra köyün mimari ahengine, geleneksel dokunun gereklerine ve turistik ihtiyaçlara ilişkin kendi değerlendirmelerini gözönüne almaya yetkilidir.</span></span></div><div class="ListParagraphCxSpLast" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">5.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Onaya uygun olarak bitirilen işler için Konsey tasdik belgesi verir. </span></span></div><div class="MsoNormal" style="margin: 0cm 0cm 10pt;"><span style="font-family: Calibri;">GENEL İLKELER</span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">6.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Köy içindeki konut ve konaklama tesislerinin geleneksel Şirince ev tarzına uyması esastır. Köy yerleşim sınırı dışında yapılacak yapılar geleneksel Şirince ev tarzına VEYA köy civarının ve Ege bölgesinin geleneksel bağ evi tarzına uymak zorundadır.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">7.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Köy içinde ve çevrede betonarme karkas yapı yasaktır. Tüm evler yığma kârgir usulüyle yapılır. Ancak kat arası tabliyeler ve istinat duvarları betonarme olabilir. İstisnai hallerde taş duvarla tamamen kamufle edilmek şartıyla betonarme kolon kullanılabilir. </span></span></div><div class="ListParagraphCxSpLast" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">8.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">Ahşap “bungalow” tipi yapılar, hazır ahşap evler ve prefabrik yapılar yasaktır.</span></span></div><div class="MsoNormal" style="margin: 0cm 0cm 10pt;"><span style="font-family: Calibri;">KÖY İÇİNDE KONUT VE KONAKLAMA TESİSİ YAPIMI</span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">9.</span><span style="font: 7pt 'Times New Roman';">&nbsp;&nbsp;&nbsp;&nbsp;&nbsp; </span></span></span><span dir="ltr"><span style="font-family: Calibri;">2008 tarihli imar planının izin verdiği parsellerde VE mevcut yapı harabesinin bulunduğu yerlerde yeni konut yapılabilir. [İmar planının imar izinleri tartışmaya açılırsa işin içinden çıkılamaz.]</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">10.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">İmar Planının öngördüğü hacimler dikkate alınmayacaktır. Mümkün olan her yerde köyün geleneksel yapısına uygun olarak BİTİŞİK NİZAM yapılaşma tercih edilecektir. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">11.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Ön cephe bitişik parsellerdeki evlerle aynı yönde olacaktır. Ancak zorunlu hallerde, çevre evlerle uyum göstermesi koşuluyla, yan cephe öne verilebilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">12.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Dik yerlerde çatı kotu, arka sıradaki çatı kotundan bir kat (270 ila 300 cm) alçak VEYA ön sıradaki çatı kotundan bir kat yüksek olacaktır. Ön sıra ile arka sıra arasında kot farkının 270’ten kısa olduğu yerlerde ve çarşı içi havalisinde yeni yapıların çatı kotu, bitişik parsellerdeki en yüksek çatının kotunu aşamaz.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">13.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Önceki maddede belirtilen kot sınırlamalarını aşmamak şartıyla evler, zemin eğimine uygun olarak iki veya üç katlı olabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">14.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Bodrum katı yasaktır. Zemin kat tabanı ön sokakla bir veya sokaktan en çok 1 metre yükseklikte olabilir. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">15.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Zemin katta yığma taş yapı zorunludur. Taş duvar yatay işlenecek, “yapıştırma” ve “kaplama” yöntemi kullanılmayacaktır. Toprak veya beton harç kullanılabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">16.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Üst kat pencereleri 1/2 boyutlarında ahşap doğrama olacak, 150 cm’den alçak ve 200 cm’den yüksek olmayacak, bir cephedeki pencerelerin hepsi aynı hizada olacak, ara mesafeleri eşit olacak ve kasa eninin 1.25 katından daha geniş olmayacaktır. Dış cephede demir, alüminyum ve plastik doğrama yasaktır. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">17.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Erdem Konağı tarzında gömme teraslar hariç taraça ve balkon yasaktır. Düz çatı yasaktır.<span style="mso-spacerun: yes;">&nbsp; </span></span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">18.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Çatı eğimi %20 ila %30 olacaktır. Tüm çatılar evin cephesi adedince akıntılı olacaktır. Alaturka kiremit kullanmak zorunludur. Eski (çıkma) kiremit tercih edilecektir. Çatı üstü güneş enerjisi depoları yasaktır. Güneş enerjisi panoları çevreyi rahatsız etmemek şartıyla çatı üstünde veya yerde kullanılabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">19.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">80 santimetreyi aşmamak ve özel mülk olan komşu parsele taşmamak şartıyla çıkma ve cumba yapılabilir. Cumba tek cephede, çıkma en çok iki cephede olabilir. Birbirine bitişik iki cephede çıkma varsa bunlar köşede birleşecek, ayrı ayrı çıkma yapılmayacaktır.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">20.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Üst katlar bağdadi (çit) veya yığma tuğla tekniğiyle yapılabilir. <span style="mso-spacerun: yes;">&nbsp;</span>Çit ve tuğla duvarlar sıvanacak ve beyaz badana yapılacaktır. Pencere ve kapılar herhangi bir koyu renge boyanabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">21.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Konutların iç düzeni serbesttir. Ancak Konsey tavsiye niteliğinde kararlar alabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">22.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Bahçe ve avlu dış duvarları yığma taştan yapılacaktır. Eski tip kiremitli kapı çatısı ve çardaklar tercih edilecektir. Ferforje parmaklık yasaktır.</span></span></div><div class="ListParagraphCxSpLast" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">23.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Burada sayılan standartlara aykırı olan mevcut yapılarda her türlü müdahale, yapıyı mümkün mertebe geleneksel tarza uygun hale getirme yönünde yapılacaktır. Konsey onarım onayı vermeden önce varolan aykırı unsurların bir bölümünün veya tümünün düzeltilmesini şart koşabilir. <span style="mso-spacerun: yes;">&nbsp;&nbsp;</span></span></span></div><div class="MsoNormal" style="margin: 0cm 0cm 10pt;"><span style="font-family: Calibri;">MÜCAVİR ALANDAKİ YAPILAR</span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">24.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Köy yerleşim alanı dışında a) 5 dönümden küçük parsellerde konut ve konaklama amaçlı olmayan (kümes, ahır, depo, havuz gibi) basit işlevsel yapılar, b) asgari 5 dönümde toplam %5 taban oturumunu aşmamak şartıyla köy ve çiftlik evi tarzında konutlar ve aynı nitelikte konaklama tesisleri, c)<span style="mso-spacerun: yes;">&nbsp; </span>toplam %20 taban oturumunu aşmamak ve geleneksel kırsal mimari tarzına aykırı olmamak şartıyla eğitim ve sağlık tesisleri kurulabilir.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">25.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Toplu konut ve “site” projeleri yasaktır. Birbirine eş ikiden fazla müstakil konut yapımını içeren projeler onaylanmaz.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">26.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Yapılar iki kattan yüksek olamaz. Geleneksel Şirince köy mimarisi tercih edilir. Ancak Ege bölgesinin eski bağ evleri tarzında, yığma taştan, bir veya iki katlı, geleneksel köy üslubuna aykırı olmayan binalar yapılabilir. Düz çatı kullanılabilir. Balkon ve teras yapılabilir.</span></span></div><div class="ListParagraphCxSpLast" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">27.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Kapalı yapılar ile sokak, otopark, avlu ve taraça gibi kaplama zeminler ve su havuzları dışında, her parselin en az %60 yüzeyinin yeşil alan (bahçe, tarla, orman veya makilik) olarak korunması şarttır.</span></span></div><div class="MsoNormal" style="margin: 0cm 0cm 10pt;"><span style="font-family: Calibri;">SIRADIŞI YAPILAR</span></div><div class="ListParagraph" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">28.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Gerek köy içinde gerek mücavir alanda, cami, hamam, müze, çeşme, kule, okul ve benzeri konut dışı önemli yapılar, Türkiye’nin herhangi bir köy veya kasabasının geleneksel ve tarihi mimarisinden emsal gösterilmek VE Şirince’nin mimari bütünlüğüne aykırı olmamak şartıyla inşa edilebilir.</span></span></div><div class="MsoNormal" style="margin: 0cm 0cm 10pt; mso-pagination: none;"><span style="font-family: Calibri;">ÇARŞI BÖLGESİ </span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">29.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Dükkan ve seyyar tezgâhların açılabileceği çarşı bölgesi haritada belirtilmiştir. Bu alan dışında dükkân ve seyyar tezgâh açılamaz. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">30.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Şirince’nin geleneksel mimarisinde çarşı ve dükkan emsali bulunmadığı için, dükkân düzenlemelerinde geleneksel mimariye uygunluk talep edilmez. Ancak çarşı bölgesinde yapılan her türlü uygulamanın çarşı geneliyle uyumlu olması, geleneksel yapı malzemesi kullanması, “köy” fikrine aykırı olmaması, diğer işletmeleri rahatsız etmemesi ve göze hoş gelmesi koşulları aranır. </span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">31.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Işıklı reklamlar ve büyük tabelalar yasaktır. Plastik ve “ondülin” çardaklar yasaktır.</span></span></div><div class="ListParagraphCxSpLast" style="margin: 0cm 0cm 10pt 18pt; mso-add-space: auto;"><br /></div><div class="MsoNormal" style="margin: 0cm 0cm 10pt; mso-pagination: none;"><span style="font-family: Calibri;">ORTAK ALANLAR VE KAMU YAPILARI</span></div><div class="ListParagraphCxSpFirst" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">32.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Sokaklar eski usul taş kaplama VEYA granit paket taşıyla yapılacaktır. Ortada su akıntısı bırakılacaktır.</span></span></div><div class="ListParagraphCxSpMiddle" style="margin: 0cm 0cm 0pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">33.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Mevcut İmar Planında öngörülen park ve rekreasyon alanları a) gereksiz olduğu, b) özel mülke zarar verdiği ve c) spekülatif kazanca yol açacağı için terkedilmelidir. Köyün çevresi Türkiye’nin en güzel park ve rekreasyon alanlarından biridir.</span></span></div><div class="ListParagraphCxSpLast" style="margin: 0cm 0cm 10pt 36pt; mso-list: l0 level1 lfo1; text-indent: -18pt;"><span style="mso-bidi-font-family: Calibri;"><span style="mso-list: Ignore;"><span style="font-family: Calibri;">34.</span><span style="font: 7pt 'Times New Roman';">&nbsp;&nbsp; </span></span></span><span dir="ltr"><span style="font-family: Calibri;">Mevcut okul binası yıkılarak Şirince’nin tarihi dokusuna yakışan güzel bir okul yapılmalıdır.</span></span></div><br></body></html>