<!DOCTYPE html><html lang="tr"><head><meta charset="UTF-8"><title>Document</title></head><body><h1>Sorularınıza itinayla cevap verilir</h1><a href='http://nisanyan1.blogspot.com/2014/04/sorularnz-itinayla-cevaplandrlr.html'>http://nisanyan1.blogspot.com/2014/04/sorularnz-itinayla-cevaplandrlr.html</a><p>2014-04-25T22:10:00.000+03:00</p><span style="font-family: &quot;arial&quot; , &quot;helvetica&quot; , sans-serif;"><i>Bana sorular sorun demiştim. Sormuşlar. Birkaçını cevapladım.</i></span><br /><span style="font-family: &quot;arial&quot; , &quot;helvetica&quot; , sans-serif;"><i><br /></i></span><span style="font-family: &quot;arial&quot; , &quot;helvetica&quot; , sans-serif;">-<i>"Bizim büyük çaresizliğimiz: Yanlış 2.Cumhuriyet" kitabını ne zaman yazacaksınız?<br /></i></span><br /><span style="font-family: &quot;arial&quot; , &quot;helvetica&quot; , sans-serif;"><i>-</i></span><span style="font-family: &quot;arial&quot; , &quot;helvetica&quot; , sans-serif;">Yazmayacağım. İkinci Cumhuriyet bir fikirdi; birincisi ise bir zorbalık sistemi. Yanlış dahi olsa, dürüstlükle ve cesaretle ifade edilmiş fikirleri kötülemek için kitap yazmaya değmez. Kaldı ki tabulardan kurtulmayı ve askeri kışlasını kışkışlamayı savunan bir fikirde neyin yanlış olduğunu henüz anlamış değilim.</span><br /><br /><span style="font-family: &quot;arial&quot; , &quot;helvetica&quot; , sans-serif;">-<i>Toplumda yalan zirvedeyse ve kodları çözülmüşse, yalan bir nevi nezaket dili midir?</i></span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-Olabilir, eğer kodları çözülmüşse. Kodların çözüldüğünden emin değilsen, çözmek için uğraşman gerekir.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Tüm kaçak inşaat yapanları içeri alsalardı, ülkede tahmini kaç kişi içeride olurdu?</i></span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-Tümünün içeri alınacağı bilinse, kaçak inşaat olmazdı.</span><br /><span style="font-family: &quot;arial&quot; , &quot;helvetica&quot; , sans-serif;"><br />-<i>İtalya'daki Lazio bölgesi ile Laz arasında ilişki var mı?</i></span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-Lazio'nun aslı Latium'dur. "Yatayova, düz ülke" demektir. Bu ülkede yaşayan eski halka Latin ("düzovalı") adı verilir. Latitude (enlem), lateral (yatay), latent (yatan) ile kökdeştir. Latince'de sesliye bitişen ti- çift sesi, İtalyanca'da /ts/ şekline evrilir ve z harfiyle yazılır.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;">Lazla alakası yok. Lazlar Doğu Karadeniz'de ilk kez MS.3 yüzyılda adı zikredilen bir kavim, veya bir aşiret konfederasyonu.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Ağrı'nın anlamını ve tarihini yazar mısınız?</i></span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-Dağın kuzey yamacındaki Ağori kasabası ortaçağdan beri kaydedilmiş; 18.yüzyılda feci bir heyelan sonucunda tamamı ortadan kalkmış. Şimdi birkaç km. aşağısında Iğdır'ın Yenidoğan köyü var. İlkinden sonuna dek Ermeni yerleşimi, ama adın Ermenice bir anlamına rastlamadım. Kürtçe Agir (ateş) ile ilgili olabilir mi? 11. yüzyıldan eski bir Ermeni yerleşiminin Kürtçe adı olabilir mi? Acaba Kürtçe olmasa da eski Farsça üzerinden bir bağlantı bulunabilir mi? Bilmiyorum.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-"<i>Her başbakan istifayı tadacaktır" yazınızı yazarken, gerçekten istifa edeceğini düşünmüş müydünüz?</i></span><br /><span style="font-family: &quot;arial&quot; , &quot;helvetica&quot; , sans-serif;"><i><br /></i></span><span style="font-family: &quot;arial&quot; , &quot;helvetica&quot; , sans-serif;">-Evet. Sabırsızım. Ve siyasi ustalığını küçümsemişim.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Chomsky'nin evrensel dil teorisi ne kadar kabul görüyor?</i><br /></span><br /><span style="font-family: &quot;arial&quot; , &quot;helvetica&quot; , sans-serif;">-1960'lardan 80'lerin sonuna dek Amerikan akademik dünyasında Chomsky kraldı. Üniversitede dilbilim okumadıysam biraz o yüzden, çünkü beni hiç cezbetmedi. Son yıllarda çok esaslı Chomsky eleştirileri çıkıyor. Geçen yaz mükemmel bir tane okudum, ama şimdi gel de adını hatırla bakalım!<br /><br />-<i>Etyen ve Markar'ın yandaş olmasını nasıl açıklarsınız?</i></span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-Markar'ı bilmiyorum, ama sabırla ve önyargısız okusan Etyen'in doğru şeyler yazdığını görürsün. Etyen'le üslubumuz ve kişiliğimiz farklı, ama aklını takdir etmemezlik edemem.</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Ev nasıl yapılır? İşin a,b,c'sini nasıl öğrendin?</i><br /></span><br /><span style="font-family: &quot;arial&quot; , &quot;helvetica&quot; , sans-serif;">-Bir kere parasız olman lazım. Paran varsa adamını bulup yaptırırsın, sen öğrenemezsin. Şehir dışında olman lazım. Yoksa deneme yanılma yapmana izin vermezler. Hatunun hoşuna gitmeye çalıştığın bir dönemde olman lazım. Yoksa baş edemezsin.<br /></span><br /><span style="font-family: &quot;arial&quot; , &quot;helvetica&quot; , sans-serif;">En önemlisi, pragmatizmin tuzağına düşmemen lazım. "Şimdilik işimizi görsün"e &nbsp;teslim olursan vasatlık deryasında çabucak kaybolursun. Her ne yaparsan olabileceğin en güzelini yapmaya kararlıysan, üç vakte kalmaz ev yapmayı öğrenirsin, nasıl öğrendiğinin bile farkına varmazsın.</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Yakın Mısır tarihini, özellikle Cemal Abdünnasır dönemini anlatır mısınız?</i><br /></span><br /><span style="font-family: &quot;arial&quot; , &quot;helvetica&quot; , sans-serif;">-Şımarık ve hayırsız bir kralı vardı. Onu devirip yerine cahil bir demagogu getirdiler. Ülkede varlık namına ne varsa talan ettiler. Sonra batınca emperyalizmi, İngiltere'yi, Amerika'yı, Yahudileri, hatta geçmişte ülkeyi soyan Türkleri suçladılar. Özeti bu.<br /><br />-A<i>hlak nedir?</i><br /></span><br /><span style="font-family: &quot;arial&quot; , &quot;helvetica&quot; , sans-serif;">-İnsanları insan olarak görebilmektir.&nbsp;</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><span style="font-family: &quot;arial&quot; , &quot;helvetica&quot; , sans-serif;">-<i>Hakikat nedir?</i><br /></span><br /><span style="font-family: &quot;arial&quot; , &quot;helvetica&quot; , sans-serif;">-Şu ölümlü dünyada yaşamayı anlamlı kılan tek şeydir. Kendisi olmasa bile, en azından hayali.</span><br /><span style="font-family: &quot;arial&quot; , &quot;helvetica&quot; , sans-serif;"><br /></span><br></body></html>