<!DOCTYPE html><html lang="tr"><head><meta charset="UTF-8"><title>Document</title></head><body><h1>Sürgünlük sanatı</h1><a href='http://nisanyan1.blogspot.com/2017/01/surgunluk-sanat.html'>http://nisanyan1.blogspot.com/2017/01/surgunluk-sanat.html</a><p>2017-01-08T12:00:00.000+03:00</p><div class="MsoNormal" style="text-align: justify; text-justify: inter-ideograph;"><br /></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">John Freely’nin anıları, The Art of Exile, yeni çıktı. Bir ucu Gödel ile Hilbert’e, öbür ucu Cevat Çapan ile Yaşar Kemal’e dokunan ilginç bir hayat. Bir başka ucunun da Ulaş Bardakçı ile Necmi ve İlkay Demir’lere dokunduğu söylenir, ama o kısmına hiç değinmemiş.<o:p></o:p></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;"><br /></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">Belli ki ruhu yüksekleri özleyen biri Freely, belki kanatlarının gücü yetmemiş yükselmeye. Kitabın gerçekten yüreğe dokunan tek kısmı, İrlanda’da, County Kerry’nin bir ücra köyünde geçen çocukluk anıları. Delikanlılıktan sonraki yılları anlatmaktan çok gizlemeyi tercih etmiş. Rumelihisarı’nda kanlar içinde bir James Baldwin, yolcu gemisinde dans eden bir Husni Mübarek gibi birkaç detay olmasa kitap daha da zayıf kalacakmış.<o:p></o:p></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;"><br /></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">Büyük kızı Maureen, Orhan Pamuk’un İngilizce çevirmenidir biliyorsunuz. Ayrıca okumaya değer bir roman yazarı. Küçük kızı Eileen’e on altı yaşımın baharında birkaç gün deliler gibi âşık olmuştum, uzaktan. Yıllar sonra Ali Nesin’in çocuklarının İngilizce hocası olarak karşıma çıktı. <o:p></o:p></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;"><br /></span></span></div><div align="center" class="MsoNormal" style="text-align: center;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">xx<o:p></o:p></span></span></div><div align="center" class="MsoNormal" style="text-align: center;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;"><br /></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">Kitap I.B. Tauris’ten çıkmış, son yıllarda dünyanın bizi ilgilendiren kısımlarıyla ilgili en çok ve en kaliteli kitap çıkaran yayınevi.<o:p></o:p></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;"><br /></span></span></div><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">I.B. Tauris’in açılımı İrac Bağerzade, Tebriz’dir. 1991’de Londra’da İrac Bey’le tanışıp sohbet etme fırsatı bulmuştum. Şimdi yayın kataloğuna bakıyorum, başlıkların yüzde sekseni ağzımın suyunu akıtıyor.<o:p></o:p></span></span></div><br /><div class="MsoNormal" style="text-align: justify; text-justify: inter-ideograph;"><span style="font-size: 12pt; line-height: 115%;"><span style="font-family: &quot;times&quot; , &quot;times new roman&quot; , serif;">Öbürleri Otto Harrasowitz, Wiesbaden, bir de Brill, Leiden. Piyangodan bir milyon dolar çıksa ne yapardım? Bu üçünün komple kataloğunu ısmarlardım.</span><span style="font-family: &quot;times new roman&quot; , serif;"><o:p></o:p></span></span></div><br></body></html>