<!DOCTYPE html><html lang="tr"><head><meta charset="UTF-8"><title>Document</title></head><body><h1>Tanzanya Notları 3: Zanzibar Soykırımı</h1><a href='http://nisanyan1.blogspot.com/2013/02/tanzanya-notlar-3-zanzibar-soykrm.html'>http://nisanyan1.blogspot.com/2013/02/tanzanya-notlar-3-zanzibar-soykrm.html</a><p>2013-02-09T12:33:00.002+02:00</p><br /><div class="MsoNormal">1960 itibariyle Zanzibar ve Pemba nüfusu kabaca 400.000 yerli/zenci, 100.000 Arap, 20.000 Hintli ile 150 kadar Avrupalı imiş. Arazinin (ve karanfil gelirinin) tamamına yakını Araplarınmış. Rehavet içinde yavaş yavaş fakirleşen, Hintli tefecilere boğazına kadar borçlu, geçmişin anılarıyla yaşayan, nazik ve cömert insanlar olarak anlatıyorlar. Hintliler dükkâncıymış. Bütün bakkal dükkânları onlarınmış. Tüketici kredisi işine de onlar bakarmış.<br /><br /></div><div class="MsoNormal">İngilizler 1959’da giderayak parlamento seçimi yaptırmışlar. Pemba halkı Zanzibarlılara gıcık kaptığından, hem üstelik Zanzibar’dan daha dinibütün Müslüman olduklarından, Arap partisini (ZNP) desteklemişler. Kıl farkıyla Arap partisi kazanmış, Zenci partisi (ASP) kaybetmiş. 1963'teki ikinci seçimde de aynı sonuç çıkmış. Kaybedenler bu işe bozulmuş, huzursuzluk çıkarmışlar, o devirde pek moda olan ulusçu-Marksist söylemlere meyletmişler. Sultan <b>Cemşid bin Abdullah</b>’ın hükümeti paniğe kapılıp ciddi bir yanlış yapmış, İngilizlerin zencilerden kurduğu polis gücünü dağıtmış. Yerine başka şey kurmayı da “bukra inşallah” deyip ihmal etmiş.<br /><br /></div><div class="MsoNormal">10 Aralık 1963’te İngilizler törenle bayrağı devredip adadan çekilmişler. Aslında çekilmeleri için ada kaynaklı bir talep yok görünüyor. “Bütün Afrika’dan çekilirken burada kalmamızın bir anlamı yok” deyip gitmişler sanırım. Hükümetin bir tabur İngiliz askeri konuşlandırma talebini de resmen reddetmişler.<br /><br /></div><div class="MsoNormal">12 Ocak 1964’te işinden atılmış polislerden Ugandalı <b>John Okello</b> isimli bir serserinin önderliğinde 600 kişilik bir kalabalık polis haklarının iadesi için gösteri yapmış. Akşama doğru iş çığırından çıkmış, göstericiler polis karakollarını basıp silah depolarını ele geçirmişler. Halk bu işi sevip onlara katılmış. Sonraki birkaç gün boyunca adadaki Arap ve Hint mallarının tamamı yağmalanmış. Muhafazakâr tahminlere göre 20.000 (kimi kaynaklara göre 50.000 veya daha fazla) Arap ve Hintli öldürülmüş. Bütün kadınların ırzına geçilmiş. Kalanlar da varını yoğunu bırakıp Umman’a veya Hindistan’a kaçmış.<br /><br /></div><div class="MsoNormal">Halen Umman’da anadili Swahili olan 50-60.000 Zanzibar muhaciri Arap yaşar diyorlar. Hint kökenlilerden, öz adı Ferruh Bulsara olan <b>Freddy Mercury</b> ile ailesi de 1964 mültecilerindenmiş. Sersefil İngiltere’ye kapağı atmışlar.<br /><br /></div><div class="MsoNormal"><table align="center" cellpadding="0" cellspacing="0" class="tr-caption-container" style="margin-left: auto; margin-right: auto; text-align: center;"><tbody><tr><td style="text-align: center;"><a href="http://3.bp.blogspot.com/-ABMwFKTFcqY/URYnL3WTfjI/AAAAAAAAAJk/TBzqaRCK9So/s1600/zanzibar+katliam%C4%B1.JPG" imageanchor="1" style="margin-left: auto; margin-right: auto;"><img border="0" height="133" src="http://3.bp.blogspot.com/-ABMwFKTFcqY/URYnL3WTfjI/AAAAAAAAAJk/TBzqaRCK9So/s320/zanzibar+katliam%C4%B1.JPG" width="320" /></a></td></tr><tr><td class="tr-caption" style="text-align: center;">Zanzibar'da Arap cesetleri, Ocak 1964</td></tr></tbody></table><br />Bugün Zanzibar’da Arap ve Hintli yok. (Pemba’da az bir miktar kalmış.) Adada “devrimci-sosyalist tek parti rejimi” adı altında çapul ve talan düzeni 1980’lere dek sürmüş. Karanfil çiftlikleri yüzüstü bırakılmış. Altyapı çürümüş. Sefalet ve rüşvette dünya rekorları kırılmış. Sonra yavaş yavaş işler normale dönmüş. Adaların toprağı öyle bereketli, havası öyle latif, insanları öyle sevimli, öyle şeker ki, geçmişi bilmezsen sanırsın cennet bahçesi. <br /><br /></div><div class="MsoNormal">12 Ocağı halâ “Devrim Günü” olarak coşkuyla kutluyorlar maamafih. Bizde en azından 24 Nisan milli bayram değil. Henüz.<br /><br /></div><div class="MsoNormal">*</div><div class="MsoNormal">Kıssadan hisseleri de çıkaralım ki eksik kalmasın.<br /><br /></div><div class="MsoListParagraphCxSpFirst" style="mso-list: l0 level1 lfo1; text-indent: -18.0pt;"><!--[if !supportLists]-->1)<span style="font-size: 7pt;">&nbsp; &nbsp; &nbsp;</span><span style="text-indent: -18pt;">Avrupalıları kesmeye gücün yetmiyorsa onların himaye ettiği yerli azınlıkları kesmekle tatmin olabilirsin.</span><br /><span style="font-size: 7pt;"></span></div><div class="MsoListParagraphCxSpMiddle" style="mso-list: l0 level1 lfo1; text-indent: -18.0pt;"><!--[if !supportLists]-->2)<span style="font-size: 7pt;">&nbsp;&nbsp;&nbsp;&nbsp;&nbsp; </span><!--[endif]-->Soykırım yapmak için ideal zaman İngilizlerin sırtını döndüğü zamandır (bizde de Dünya Savaşını fırsat bilmişlerdi).</div><div class="MsoListParagraphCxSpMiddle" style="mso-list: l0 level1 lfo1; text-indent: -18.0pt;"><!--[if !supportLists]-->3)<span style="font-size: 7pt;">&nbsp;&nbsp;&nbsp;&nbsp;&nbsp; </span><!--[endif]-->Ulusal bağımsızlıkçılık ve sosyalistlikle soykırımcılık arasında yapısal bir bağlantı vardır.</div><div class="MsoListParagraphCxSpLast" style="mso-list: l0 level1 lfo1; text-indent: -18.0pt;"><!--[if !supportLists]-->4)<span style="font-size: 7pt;">&nbsp; &nbsp; &nbsp;&nbsp;</span><span style="text-indent: -18pt;">İngilizlerin kolonileri terk etmesi fena olmuştur.</span></div><br></body></html>