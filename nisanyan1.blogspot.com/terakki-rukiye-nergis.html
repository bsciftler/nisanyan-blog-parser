<!DOCTYPE html><html lang="tr"><head><meta charset="UTF-8"><title>Document</title></head><body><h1>Terakki, Rukiye, Nergis</h1><a href='http://nisanyan1.blogspot.com/2012/12/terakki-rukiye-nergis.html'>http://nisanyan1.blogspot.com/2012/12/terakki-rukiye-nergis.html</a><p>2012-12-25T19:53:00.001+02:00</p><br /><div class="MsoNormal">RQY <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">رقى</span><span dir="LTR"></span><span lang="AR-SA"><span dir="LTR"></span> </span>fiilinin iki anlamı var. Bir:&nbsp;<b>raqiya</b> “(dağı veya basamağı) çıktı, tırmandı, yükseldi”; masdarı <b>raqy</b> veya <b>ruqiyy</b>. İki:&nbsp;<b>raqâ</b>“büyü ve efsun yaptı, muska yazdı”; masdarı <b>ruqye</b>. İki anlam arasındaki semantik bağı bulmak zor. Eldeki kaynaklarda da bir açıklama bulamadım. </div><div class="MsoNormal"><br /></div><div class="MsoNormal">Birinci anlam grubundan <b>merqâ</b><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">مرقىً</span><span dir="LTR"></span><span lang="AR-SA"><span dir="LTR"></span> </span>“merdiven”, <b>raqqâ</b> <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">رقّاء</span><span dir="LTR"></span><span lang="AR-SA"><span dir="LTR"></span> </span>“tırmanıcı,” modern dilde “dağcı”, <b>teraqqî</b> <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">ترقّى</span><span dir="LTR"></span><span lang="AR-SA"><span dir="LTR"></span> </span>“basamak çıkma, yükselme,” İttihat ve Terakki’den tanıdığımız bir sözcük, "çağ atlamak" anlamında kullanmışlar. <b>Ruqiyye</b><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">رقيّة</span><span dir="LTR"></span><span lang="AR-SA"><span dir="LTR"></span> </span>için de Tacül Arus sözlüğü “yükseliş” demiş.</div><div class="MsoNormal"><br /></div><div class="MsoNormal">İkinci gruptan <b>ruqye</b><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">رقة</span><span dir="LTR"></span><span lang="AR-SA"><span dir="LTR"></span> </span>ve <b>ruqyâ</b> <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">رقيا</span><span dir="LTR"></span><span lang="AR-SA"><span dir="LTR"></span> </span>“büyü, muska”. Özellikle bir hastalığı iyileştirmek için yapılırmış, ama kötü niyetle yapıldığı da olurmuş.&nbsp; Arapça olmayan bir dilde muska yazdırmak caiz değilmiş, ancak kem göze karşı bir Kuran ayetini veya maruf bir duayı muska edinmekte sakınca yokmuş. Büyü yapan kişiye ism-i failden <b>râq</b> <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">راقٍ</span><span dir="LTR"></span><span lang="AR-SA"><span dir="LTR"></span> </span>adı veriliyor. </div><div class="MsoNormal"><br /></div><div class="MsoNormal">Kuran’da Kıyamet suresi 27’de geçen <b>men râqin</b> <span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">راقٍ</span><span dir="LTR"></span><span lang="AR-SA"><span dir="LTR"></span>&nbsp;</span><span dir="RTL" lang="AR-SA" style="font-family: &quot;Arial Unicode MS&quot;,&quot;sans-serif&quot;;">من</span><span dir="LTR"></span><span lang="AR-SA"><span dir="LTR"></span>&nbsp;</span>ifadesi iki türlü de yorumlanmış. Türkçe çevirilerde genellikle “kim tedavi edecek? Kim ilaç yazacak? Kim çare bulacak?” üzerinden çeşitleme yapmışlar. Ama tefsir ilminin piri sayılan İbn Abbas “kim [onun ruhuyla beraber] yükselecek” diye okumuş.<br /><br />Peygamberin ikinci kızı olan <b>Ruqayya</b>’nın adının hangi anlamda olduğunu gösteren bir kaynak bulamadım. “Yükseliş” mi, “büyü” mü? Bu isim Türkçede neden kesre ile <b>Ruqiyya</b>&gt; Rukiye yazılır, onu da bilemedim maalesef.</div><div class="MsoNormal"><br /></div><div class="MsoNormal">*</div><div class="MsoNormal">Akraba dilleri de gözden geçirmek lazım haliyle. </div><div class="MsoNormal"><br /></div><div class="MsoNormal">Önce eski Asurca, Chicago Assyrian Dict. Cilt 14, sf 420. <b>Ruqqû</b>&nbsp;neymiş, “to prepare spices or perfume”. Kokulu yağ veya baharat karmak, aromatik yağlardan ilaç ve parfüm yapmak. Sıfat olarak <b>ruqqû</b> “aromatik, parfümlü”. <b>Bît raqqî</b> “parfümcü veya baharatçı dükkânı”, Türkçesi otacı olur, aynı zamanda eczacı işlevi de görür bunlar. Türevleri: <b>muraqqû</b> “perfume maker”, <b>narqîtu</b> “ilaç, şifalı ot”. </div><div class="MsoNormal"><br /></div><div class="MsoNormal">İbranicesi de aynen var. <b>Raqah</b> <span dir="RTL" lang="HE" style="font-family: &quot;Arial Unicode MS&quot;,&quot;sans-serif&quot;; mso-bidi-language: HE;">רקח</span><span dir="LTR"></span><span lang="HE"><span dir="LTR"></span> </span>“aromatik yağ veya şifalı ot karmak”, <b>riqûh</b> “parfüm, şifalı ot karışımı”, <b>reqqah</b> “otacı, baharat veya parfüm satan”. </div><div class="MsoNormal"><br /></div><div class="MsoNormal">Arapçada karşımıza çıkan “büyü” anlamı belli ki “aromatik yağ veya ot karışımı, baharat, buhur” fikrinden türemiş olmalı. Baharatçı ve parfümeri ile eczanenin ayrışması şunun şurasında kaç yüzyıllık yenilik ki? Hem bak, modern İbranicede eczacılık mesleğinin adını ne koymuşlar: <b>raqâhot</b>, aynı kökten, “aromatikler ilmi” anlamında! Ot = ilaç = tedavi = büyü: anlaşılır bir dizi.</div><div class="MsoNormal"><br /></div><div class="MsoNormal">“Yükseliş” anlamına akraba dillerde rastlamadım. Belki vardır da gözümden kaçtı. Belki de Sami anadilindeki ilk anlamı buydu, ama bu soyut/ilkel anlam sadece Arapçada korundu. Arasam bulurum bir şeyler herhalde ama şimdi üşendim. </div><div class="MsoNormal"><br /></div><div class="MsoNormal">Acaba “yükselme” fikri ile buhurun ya da kokunun buram buram tütmesi arasında mı anlam bağı kurmuşlar? Olabilir bak. Emin değilim ama mantıklı görünüyor.</div><div class="MsoNormal"><br /></div><div class="MsoNormal">*</div><div class="MsoNormal">Şu yukarıda geçen <i>narqîtu’</i>ya da mim koyalım. Acaba Yunanca <b>nárkissos</b>“uyuşturucu etkisi olan bir bitki, nergis” ve <b>nárkê</b> “[bir ilaç veya zehirle] uyuşturmak” ile bağı var mıdır? Bakıyoruz Frisk (<i>Gr. Etym. Wört.</i> II.290) ve Chantraine’e (<i>Dict. étym. gr.</i> s.v.), ikisi de Yunanca sözcüklerin kökenini çözememişler, “yabancı dilden alıntı olmalı” deyip geçmişler. Vay canına, ister misin…</div><div class="MsoNormal"><br /></div><div class="MsoNormal">Nergisle narkozun akraba olduğunu biliyoruz da, Rukiye ile terakki de aynı familyadan çıkarsa şaşarım çok.&nbsp;</div><div class="MsoNormal"><br /></div><div class="MsoNormal"><br /></div><br></body></html>