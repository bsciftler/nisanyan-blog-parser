<!DOCTYPE html><html lang="tr"><head><meta charset="UTF-8"><title>Document</title></head><body><h1>Tomurmak, tomurcuklanmak</h1><a href='http://nisanyan1.blogspot.com/2013/04/tomurmak-tomurcuklanmak.html'>http://nisanyan1.blogspot.com/2013/04/tomurmak-tomurcuklanmak.html</a><p>2013-04-20T16:11:00.000+03:00</p><br /><div class="MsoNormal">İngilizce <b>bold</b>, eski Anglosaksonca biçimi <b>bald</b> “cesur, gözüpek, yiğit”. Ama orijinal anlamı daha çok “gürbüz oğlan, tosuncuk” gibi bir şey. OED “well-filled and plump” demiş. Eski Yüksek Almanca <b>bald</b>, keza. Theobald, Willibald, Archibald, Leopold (Liutbald) gibi erkek adlarında da geçer. Ortaçağda İtalyancaya alınmış, <b>baldo</b>olmuş: “gürbüz, tosun, iri kıyım”. 1950’li yıllarda arborio ırkından geliştirdikleri tombul taneli pirinç tipine de bu adı vermişler. Türkiye’ye ilk kez 1970’te Toprak Mahsulleri Ofisi ithal etmiş.<o:p></o:p></div><div class="MsoNormal"><br /></div><div class="MsoNormal"><b>Bold</b> Türkçede sadece tipografi terimi olarak kullanılıyor. Cümle içinde kullanımına örnek: “italikleri boldlayın Tuğçe Hanım”. <o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Germencede aynı nihai kökten gelen <b>ball</b> var, İngilizce, Almanca, Norveççe <i>ball</i>, İsveççe <i>boll</i>, Danimarkaca <i>bold</i> “top”. Organize top oynunu Avrupa’ya Ortaçağ başlarında Almanlar yaymış olmalı: antik Roma’da böyle bir şey yok, hemen tüm Avrupa dillerinde “top” anlamına gelen sözcükler Almancadan alıntı. Misal: Fransızca <i>balle</i> “top” ve “bohça”, <i>emballer</i> “top haline getirmek, bohçalamak”, <b>ambalaj</b>’dan tanıdık. İtalyanca büyütme ekiyle <i>ballone</i> “koca top”, <b>balon</b>. İspanyolca <i>bollo</i> “top”, yine Almancadan alıntı. 15. yy’dan bu yana /boyo/okunur, çoğulu <i>bollos</i> /boyoz/ olur. İzmir ağzında <b>boyoz </b>bir tür top şeklinde hamurdur, Yahudi İspanyolcasından devşirme. <o:p></o:p></div><div class="MsoNormal"><br /></div><div class="MsoNormal">Almanca <b>Boll</b> “tomruk”, gene kalın ve şişkin bir durum. <b>Bollwerk</b> tomruklardan yapılan herhangi bir yapı, özellikle kale duvarı dışına inşa edilen dış savunma hattı, İngilizcesi <i>bulwark</i>, Fransızcası (eski imla ile) <i>boulevert</i> veya <i>boulevart</i>. 1765 yılı civarında Paris surlarının dışındaki savunma mevzilerini yıkıp yerine geniş ve ağaçlıklı bir cadde açmışlar. Ahali bunun adına da <i>boulevard</i>(<b>bulvar</b>) demeye devam etmiş. Bir bakıma modern Avrupa hakimiyeti çağının başlangıç noktasıdır. “Bu saatten sonra bize kim saldırmaya cüret eder?” diye düşünmüşler, cicilerini giyip tenezzühe çıkmayı vatan savunmasından daha mühim bir iş saymışlar.&nbsp;</div><div class="MsoNormal"><br /></div><div class="MsoNormal">Dikkat buyurun: Türk modernleşmesinin ilk iki-üç kuşağı için Batı medeniyetinin en çok gıpta edilen simgelerinden biridir bulvar. &nbsp;Paris’te olmayı, bulvarda tozmayı hayal ederler, bu memleketin tozundan bunaldıkça.<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Geçen yazıda gördük. Germence /b/ olan yerde Yunanca /ph/, Latince /f/ olacak. <o:p></o:p></div><div class="MsoNormal"><br /></div><div class="MsoNormal">Buyur: Yunanca <b>phallós</b> “şişkin”, dolayısıyla “ereksiyon halinde penis”. Tomuruk diyelim isterseniz, tomurmak eyleminden. Eskiçağda <b>phallophóroi</b> “phallus taşıyanlar”, Dionysos ayinlerinde önlerine dev bir phallus takıp tören yapan tipler. <o:p></o:p></div><div class="MsoNormal"><br /></div><div class="MsoNormal">Din adına ne garip şeyler yapıyor insanlar, düşünseniz. Tanrı Zeus’u memnun etmek için erkek çocuklarının pipisinin ucunu kesenler bile var, bazı ilkel kültürlerde.<o:p></o:p></div><div class="MsoNormal"><br /></div><div class="MsoNormal"><div class="separator" style="clear: both; text-align: center;"><a href="http://3.bp.blogspot.com/-6_JYDkBpUAE/UXMQkKntZ8I/AAAAAAAAAMs/d--_SUp36BE/s1600/phallophoros.GIF" imageanchor="1" style="margin-left: 1em; margin-right: 1em;"><img border="0" height="320" src="http://3.bp.blogspot.com/-6_JYDkBpUAE/UXMQkKntZ8I/AAAAAAAAAMs/d--_SUp36BE/s320/phallophoros.GIF" width="311" /></a></div>&nbsp;Yine Yunanca <b>phallaína</b> “balina”. Tosun balığı desek?<o:p></o:p></div><div class="MsoNormal"><br /></div><div class="MsoNormal">Latince <b>follis</b> “şişkin şey, top, kese,” ayrıca “körük”. Küçültme ekiyle <i>folliculus</i> “kesecik”, Türkçede <b>folikül</b> diye geçer: 1. rahimde yumurtayı içeren sıvı dolu kesecik, 2. saç kökündeki kesecik. <o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Buraya kadarı nispeten basit, hep şişkin ve kalın nesnelerden söz ettik. Şimdi biraz daha zor bir kavramsal bağlantı yapalım. <o:p></o:p></div><div class="MsoNormal"><br /></div><div class="MsoNormal">Yunanca <b>phúllon</b> φύλλ<span lang="EN-US" style="font-family: &quot;Arial Unicode MS&quot;,&quot;sans-serif&quot;; mso-ansi-language: TR;">ον</span><span lang="EN-US"> </span>öncelikle “tomurcuk”, ikincil olarak “yaprak”. &nbsp;Latince <b>folium</b>“yaprak”. Latince aynı kökten kurallı olarak türeyen <b>flor-</b> “tomurcuk, çiçek”. Belli ki çiçeği de, yaprağı da, bitkinin üzerinde kabarıp pırtlayan bir şey olarak algılamışlar. Düşünürsen Türkçede tomrukla tomurcuk arasında da tastamam aynı ilişki var.<o:p></o:p></div><div class="MsoNormal"><br /></div><div class="MsoNormal">Hepsi tanıdık sözcükler. İlkini <b>filiz</b>’den biliyoruz, “yapraklanma”. [Not et: en eski Yunanca /u/ sesi klasik dönemde /ü/, Bizans döneminde /i/ halini alır. Latin alfabesine y ile aktarılır, /i/ okunur.] <i>Phyllis</i> İngilizcede kadın adıdır, filiz demektir. <b>Klorofil</b> <i>(chlorophyll)</i> “yaprak yeşili”. Bizim buralarda yonca yerine kullandıkları <b>tirfil</b>de <i>triphyllion</i>, “üçyaprakçık”.<o:p></o:p></div><div class="MsoNormal"><br /></div><div class="MsoNormal">Folium’un İtalyanca halinden&nbsp;<b>foyası&nbsp;dökülmek'</b>teki <b>foya</b>,&nbsp;Fransızca halinden dosya içine konan <b>föy</b>, İngilizce halinden ise biraz keyfî bir deformasyonla alüminyum <b>folyo</b> türemiş. <b>Portföy</b> = evrak çantası. &nbsp;Foya burada “altın varak” anlamında, “varak döküldü, som altın olmadığı anlaşıldı” kastedilmiş.</div><div class="MsoNormal"><o:p></o:p></div><div class="MsoNormal"><br /></div><div class="MsoNormal">Flor-’dan bir çırpıda hatırladıklarımız “çiçekler alemi” anlamına gelen <b>flora</b>, aslı “Tomurcuk Hanım” gibi bir şey, bitkileri çiçeklendiren tanrıçanın adı. Fransızca <b>fleur</b>, oradan aşırma İngilizce <b>flower</b> vs. Google'da "floral desen" diye aratınca 13.900 tane Türkçe metin çıkıyor. Düşünebiliyor musunuz memlekette nasıl bir yazılı metin patlaması - ve ona paralel bir vokabüler patlaması - yaşanıyor?<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Almanca <b>Blume</b>, İngilizce <b>bloom</b> da var, “tomurcuk” ve “çiçek” anlamında. Bunların öz-Germence türevler olduğunu baştaki /b/den anlıyoruz.<o:p></o:p></div><div class="MsoNormal"><br /></div><div class="MsoNormal">Sanskritçede “tomurcuk, çiçek” anlamında <i>phulla</i> <span lang="EN-US" style="font-family: &quot;Mangal&quot;,&quot;serif&quot;;">फुल्ल</span> ve <i>phalya</i><span lang="EN-US" style="font-family: &quot;Mangal&quot;,&quot;serif&quot;;">फल्य</span><span lang="EN-US"> </span>buldum. Burada problem var sanki, çünkü Sanskritçe biçimin ph <span lang="EN-US" style="font-family: &quot;Mangal&quot;,&quot;serif&quot;; mso-ascii-font-family: Calibri; mso-ascii-theme-font: minor-latin;">फ</span><span lang="EN-US"> de</span><span lang="EN-US">ğil bh </span><span lang="EN-US" style="font-family: &quot;Mangal&quot;,&quot;serif&quot;; mso-ascii-font-family: Calibri; mso-ascii-theme-font: minor-latin;">भ्र</span><span lang="EN-US">olmas</span><span lang="EN-US">ı lazım&nbsp;</span>normal olarak, beni aşar.&nbsp;</div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">İrani dillerde de yansıması yok görünüyor. Ya da? Dur yarına kadar biraz daha düşünelim.</span><span style="font-family: &quot;Times New Roman&quot;,&quot;serif&quot;; mso-ansi-language: TR;"><o:p></o:p></span></div><br></body></html>