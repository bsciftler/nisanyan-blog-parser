<!DOCTYPE html><html lang="tr"><head><meta charset="UTF-8"><title>Document</title></head><body><h1>Vatan kurtardı, halifeyi kovdu, daha ne?</h1><a href='http://nisanyan1.blogspot.com/2009/03/vatan-kurtard-halifeyi-kovdu-daha-ne.html'>http://nisanyan1.blogspot.com/2009/03/vatan-kurtard-halifeyi-kovdu-daha-ne.html</a><p>2009-03-29T13:59:00.004+03:00</p><p class="MsoNormal" style="MARGIN: 0cm 0cm 10pt"><span style="font-family:Calibri;"><em>(Taraf gazetesi HerTaraf sayfası 29 Mart 2009)</em></span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Türker Alkan emekli kahvelerinin vazgeçilmez klasiklerini bir kez daha özetlemiş:</span></p><p class="MsoNormal" style="MARGIN: 0cm 0cm 10pt"><i><span style="font-family:Calibri;">“Atatürk’ü başımıza gelen ve gelecek olan her türlü belâdan sorumlu <b>bir felâket tanrısı</b> gibi görenlerin neye itiraz ettiklerini <b>anlamakta da zorlanıyorum doğrusu</b>. Neye itiraz ediyorlar? Kurtuluş Savaşı’na mı? Saltanatın ve halifeliğin kaldırılmasına mı? Cumhuriyetin kurulmasına mı? Kadınlara eşit haklar tanıyan Medeni Yasa’nın kabulüne mi? Şeriatın işlemez kılınmasına mı? Çağdaş bir eğitim sisteminin kurulmasına mı? Laikliğin benimsenmesine mi? Son bir soru: Bu reformlar olmadan demokrasi kurulabilir miydi?” (Radikal, 22 Mart Pazar)</i></p><p class="MsoNormal" style="MARGIN: 0cm 0cm 10pt"><span style="font-family:Calibri;">“Bkz: Hitler otoban yaptı o yüzden sevmiyorlar,” veya “Bkz: Stalin zamanında hırsızlık yoktu,” deyip geçmek mümkün. Ama biz öyle yapmayalım, etraflıca cevap verelim. Belki itirazları anlamakta zorlananlara faydamız dokunur.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><a href="http://icmihrak.blogspot.com"><img style="float:right; margin:0 0 10px 10px;cursor:pointer; cursor:hand;width: 200px; height: 200px;" src="http://4.bp.blogspot.com/_YXmOKYiwtFw/SdXthgR2KkI/AAAAAAAAACk/As-J-8ia7m8/s200/dokunmaresmiideoloji.jpg" border="0" alt="Eskiler alıyorum, eskicii" id="BLOGGER_PHOTO_ID_5320419694664362562" /></a>Soruları geldiği sırayla cevaplayalım isterseniz. Sonra da sözü edilmeyen bir-iki taneyi ekleriz.</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">1.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;">“Kurtuluş Savaşı” adıyla anlatılan yalanlar manzumesine, evet, itiraz ediyoruz.<o:p></o:p></span></b></p><p class="MsoNormal" style="MARGIN: 0cm 0cm 10pt"><span style="font-family:Calibri;">Türkiye Birinci Dünya Savaşında saldırgan tarafta yer aldı. Tarihin en büyük askeri hezimetlerinden birine uğrayıp dağıldı. Savaştan sonra burada galiplerin işine gelen bir rejim kurulması gerekiyordu. O rejim 1923’te aynen istedikleri gibi kuruldu. Hepsi budur.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Daha erken kurulabilirdi. Daha kolay ve daha kansız olurdu, memleket o kadar harap olmazdı. Belki Tek Adam diktatörlüğüne de o kadar kolay teslim olmazdı. Ama 1918’de İngilizler bir hata yaptılar, <strong>barış şartı olarak İttihat ve Terakki kadrolarının tasfiyesini talep ettiler.</strong> Bunun üzerine birileri <b>vatanmillet diye haykırarak</b> ayağa kalktı. Altı sene savaştan bitmiş bir ülkeyi gözünü kırpmadan tekrar kana ve ateşe sürdü. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">İngilizler kızıp tehditler savurdular, <strong>asarız keseriz böleriz Sevr yaparız diye gözdağı verdiler, etkili olsun diye Yunanlıları sahaya saldılar</strong>. Üç sene daha manasız bir katliam oldu. Sonra gene İngilizlerin dediği oldu. Tek farkla: İttihatçı kadrodan ayıkladıkları yirmi otuz kişi hariç, gerisi vatan kurtaran kahraman kontenjanından memleketin tepesinde oturmaya devam etti.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Bundan dolayı kime neden minnet duyulacak, ben “anlamakta zorlanıyorum doğrusu”.</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">2.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;">Padişahlığın kaldırılıp BU cumhuriyetin kurulmasına itiraz ediyoruz.<o:p></o:p></span></b></p><p class="MsoNormal" style="MARGIN: 0cm 0cm 10pt"><span style="font-family:Calibri;">Faraza İngiltere monarşisi kaldırılıp Fransa cumhuriyeti, yahut İsveç krallığı yerine Finlandiya cumhuriyeti kurulsaydı itiraz etmezdik belki. Ya da ederdik, kime ne? İngitere’nin Fransa’dan kötü bir yer olduğunu kim söylüyor? İsveç kralının Finlandiya cumhurbaşkanından daha yaramaz bir adam olduğu ne belli? Asya farklıdır Avrupaya benzemez diyorsanız buyurun, Tayland krallık, Kamboçya cumhuriyet: hangisi daha iyi?</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Dünya Savaşı öncesi Türkiye’de aksırıp tıksırsa da işleyen bir Yasama Meclisi vardı. Serbest veya serbestimsi seçimler yapılıyordu. Çatır çatır çatışan siyasi partiler ve her yıl bir yazar vurulsa da canlı kalan bir basın vardı. 1923’te bunun yerine tüm üyeleri şahsen Reisicumhur tarafından belirlenip seçilen ve Reisicumhurun canı istediğinde ıskat edilen bir hık deyiciler kurulu geldi, iyi mi oldu?</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">1839’dan 1913’e dek Osmanlı devletinde siyasi nedenlerle tek kişi idam edilmedi. 1923’ten sonra yüzlercesi pazar meydanlarına kurulan darağaçlarında asıldı. <b>İstibdat mı dediniz</b>?</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">İran’da 1978’de şahlık rejimini devirdiler, yerine cumhuriyet kurdular. Bundan dolayı sevinmeli miyiz? Ondan iki sene önce İspanya’da Franco rejimi eceliyle son bulunca yerine krallık kurdular. Bundan ötürü üzülmeli miyiz?</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Hem 1920-1923’te <b>bir dizi darbeyle iktidarı ele geçirip</b> “cumhuriyet” kuranların yaptığı, ettiği, düşündüğü ve söylediğiyle, 2002-2008’de bir dizi darbeyle iktidarı ele geçiremeyenlerin yaptığı, ettiği, düşündüğü ve söylediği o kadar farklı mıdır acaba diye bir oturup düşünsek faydalı olur belki. Adamlar Atatürk’ün izindeyiz diyorlar. Belki de haklıdırlar?</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">3.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;">Kadınlara eşit haklar tanıyan Medeni Yasa’nın kabulüne itiraz etmiyoruz, hatta bunu dayatan Batılı “düşmanlarımıza” teşekkür ediyoruz.<o:p></o:p></span></b></p><p class="MsoNormal" style="MARGIN: 0cm 0cm 10pt"><span style="font-family:Calibri;">Medeni Kanun’u adamlar Lozan’da dayattılar, çatır çatır kabul ettirdiler. <strong>Atatürk değil Hacı Abdülgaffar olsa</strong> yapacağı bir şey yoktu, kabul etmeye mecburdu.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Lozan’dan daha yüz sene önce dayattıkları, berikilerin de pek itiraz etmeden kabul ettiği şuydu: Gayrımüslim tebaaya İslam hukukunu uygulayamazsın. Eğer İslam hukukunu sürdüreceksen gayrımüslimler için ayrı mahkemeler kurmak zorundasın. Bunların adil olacağına güvenmediğimiz için de gayrımüslim tebaan için <strong>kapitülasyon adı verilen ek güvenceleri</strong> kabul edeceksin. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Lozan’ın kilit müzakere konularından biri buydu. Eski hukukunu sürdüreceksen, azınlıklar için eskisinden de beter kapitülasyonları kabul edeceksin, çünkü <strong>bu saatten sonra sana artık hiç güvenmeyiz</strong> dediler. Ankara da bunun üzerine, ehveni şer deyip, müslim ve gayrımüslime eşit olarak teşmil edilecek “laik” bir medeni hukuku getirmeye razı oldu. Olay budur. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Kaldı ki İstanbul Darülfünunu’nun Hukuk Fakültesinde 1880’lerden beri Batı usulü medeni hukuk mecburi dersti. 1910’larda da memleketin en kalburüstü hukuk talebesinden 10-15 kadarı devlet bursuyla Lozan Üniversitesine gidip medeni hukuk tahsil etmişti. Yani memleket ortaçağ karanlığında kıvranıyordu da Atam geldi Medeni Kanun getirdi, yok öyle şey.</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">4.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;">Çağdaş bir eğitim sisteminin kurulmasına itiraz etmiyoruz, aferin Safvet Paşa diyoruz.<o:p></o:p></span></b></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ve konunun Atatürk’le alakasını anlamakta güçlük çekiyoruz. Türkiye’de “çağdaş” dedikleri bugünkü sistemin temelleri 1830’larda atıldı, Safvet Paşa’nın 1869 tarihli Maarif-i Umumiye Kanunuyla pekişti, Abdülhamit devrinde imparatorluğun taşrasına yayıldı. İlkokul-ortaokul-lise sistemi bu dönemin ürünüdür. Galatasaray gibi dünya çapında bir çağdaş lise 1868’de kuruldu. Maarif Vekâletine bağlı ilk kız liseleri 1882’de – <b>yani Fransa ile aynı yıl</b> – kuruldu. İstanbul Üniversitesi Abdülhamit’in fermanıyla 1900’de kuruldu. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;"><b>Manastır’ın kör taşrasındaki</b> askeri lise öğrencilerine 1890’larda Fransa’nın siyasi akımları ile çağdaş edebiyatı okutuluyordu, Fransızca olarak. Cumhuriyet’in “çağdaş” liselerinde sıkıysa dene, Şırnak’a sürerlerse gene şanslısın.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">1921’de Ankara Meclisi’nin topladığı Maarif Kongresi’nin önde gelen kaygısı “<b>şarktan ve garptan gelebilen bilcümle tesirlerden</b> tamamen uzak, seciye-i milliye ve tarihiyemizle mütenasip bir kültür” oluşturmaktı. O günden beri de değişen bir şey yoktur. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">1920-1938 döneminde Türkiye’de her düzeyde eğitimin nasıl <b>yerinde saydığını</b>, hatta gerilediğini, <i>Yanlış Cumhuriyet</i>’in 184-203 sayfalarında sayılarla izah ettim. Burada tekrarlamaya gerek yok. İnsan eski ezberleri tekrarlamadan önce merak eder bir okur demekle yetineyim. </span></p><p class="MsoNormal" style="MARGIN: 0cm 0cm 10pt"><span style="font-family:Calibri;">*</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Maamafih buraya kadar saydıklarımın hepsi detaydır, teferruattır. Çerez niyetine yazdım kabul edin. Farzedin ki bunların hepsinde onlar haklı biz haksızız: vatanı da Atatürk kurtardı, liseleri de O kurdu, kadınları da azat etti, cumhuriyet de illa ki çok iyi bir şeydir. Gene itiraz ederiz. Hem bunların hepsinden daha önemli bir zeminde itiraz ederiz.<span style="mso-spacerun: yes">   </span>Çünkü,</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">5.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;">Devlet reisinin görüş ve emirlerini reddeden herkesi alçak, soysuz, vatansız ve gizli emel sahibi hain ilan eden zorbalık diline itiraz ediyoruz. <o:p></o:p></span></b></p><p class="MsoNormal" style="MARGIN: 0cm 0cm 10pt; mso-pagination: none"><span style="font-family:Calibri;">Bu dil, bir toplumu kuşaklar boyu düzelmemecesine hasta eden ve çürüten bir dildir. Düşüncenin ve yaratıcılığın kaynaklarını kurutur. Korkuyu ve ikiyüzlülüğü bir hayat tarzı haline getirir. En cahil ve zorba olanın her zaman zeytinyağı gibi üste çıkmasını meşrulaştırır.</span></p><p class="MsoNormal" style="MARGIN: 0cm 0cm 10pt; mso-pagination: none"><span style="font-family:Calibri;">Doksan yıldan beri kafası çalışan ve kahvehane muhabbeti dışında söyleyecek bir sözü olan herkese bu ülkeyi zindan eden bu dildir. Muasır medeniyetin tiksinerek söz ettiği bir gariban gettoya mahkûm eden de bu dildir.</span></p><p class="MsoNormal" style="MARGIN: 0cm 0cm 10pt; mso-pagination: none"><span style="font-family:Calibri;">Cumhuriyet bu dili kurucusundan öğrendi. Ulu Önder’in 1920-21’den sonraki her demecine, her söylevine, her cümlesine bakın: baştan aşağı tehditnamedir. Büyük Nutk’un her sayfasını, Önder’le öyle ya da böyle görüş ayrılığına düşen kişilere yönelik <b>kan dondurucu küfürler</b> süsler. Herhangi bir konuda Reisicumhur’dan farklı düşünen HERKES satılmıştır, HEPSİ düşman ajanıdır, <b>imha edilmesi gereken </b>zararlı unsurdur; hiç değilse aptal ve zevzektir. </span></p><p class="MsoNormal" style="MARGIN: 0cm 0cm 10pt; mso-pagination: none"><span style="font-family:Calibri;">Hem </span><span class="StyleTimesNewRomanLatin10pt"><span style="LINE-HEIGHT: 115%; FONT-FAMILY: 'Calibri','sans-serif'; mso-bidi-font-family: Arial; mso-ansi-font-size: 11.0pt">dürüst, vatansever ve az çok zekâ sahibi olacak, hem O’na kayıtsız şartsız itaat etmeyecek? Bu ihtimal, Nutuk sahibinin ve onun kurduğu Cumhuriyetin <b>hayal sınırlarını</b> zorlar.<o:p></o:p></span></span></p><p class="MsoNormal" style="MARGIN: 0cm 0cm 10pt"><span class="StyleTimesNewRomanLatin10pt"><span style="LINE-HEIGHT: 115%; FONT-FAMILY: 'Calibri','sans-serif'; mso-bidi-font-family: Arial; mso-ansi-font-size: 11.0pt">De ki </span></span><span style="font-family:Calibri;">Reisicumhurun her dediği doğruydu (ki değildi), sadece dili bozuktu. O dil gene büyük bir felakettir: kendi kendini çoğaltır, Reisicumhur kadar parlak olmayan kişilerin elinde ölümcül bir silah olur. Bu zehirli gübre ile beslenen topraklarda Kılıç Ali’ler, Reşit Galip’ler, Recep Peker’ler yetişir. <b>Çevik Bir’ler, Eruygur’lar, Tolon’lar, Büyükanıt’lar</b>, ve henüz emekli olmamış olan niceleri yetişmeye devam eder.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Bir toplumun başına bundan daha büyük ne felaket gelebilir, bilmiyorum. Bu felaketi <b>tüm anıları ve tüm sonuçlarıyla beraber</b> memleket sathından silmeden hangi demokrasi nasıl kurulabilir, onu da bilmiyorum.</span></p><p class="MsoNormal" style="MARGIN: 0cm 0cm 10pt"><span style="font-family:Calibri;">Nihayet en önemlisi,</span></p><p class="MsoListParagraph" style="MARGIN: 0cm 0cm 10pt 14.2pt; TEXT-INDENT: -14.2pt; mso-add-space: auto; mso-list: l0 level1 lfo1"><b><span style="mso-bidi-font-family: Calibri"><span style="mso-list: Ignore"><span style="font-family:Calibri;">6.</span><span style="FONT: 7pt 'Times New Roman'">    </span></span></span></b><span dir="ltr"></span><b><span style="font-family:Calibri;"><span style="mso-spacerun: yes"> </span>“Vatan mevzubahis ise gerisi teferruattır” diyen ahlaksızlık ideolojisine itiraz ediyoruz.<o:p></o:p></span></b></p><p class="MsoNormal" style="MARGIN: 0cm 0cm 10pt"><span style="font-family:Calibri;">Ama sayfacı arkadaşlar “yazıyı çok uzatma okumazlar” dediği için onu da bir başka yazıya erteliyoruz.</span></p><p class="MsoNormal" style="MARGIN: 0cm 0cm 10pt"><o:p><span style="font-family:Calibri;"> </span></o:p></p><br></body></html>