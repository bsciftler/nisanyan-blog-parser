<!DOCTYPE html><html lang="tr"><head><meta charset="UTF-8"><title>Document</title></head><body><h1>Ya İstibdat ya Ölüm!</h1><a href='http://nisanyan1.blogspot.com/2011/09/ya-istibdat-ya-olum.html'>http://nisanyan1.blogspot.com/2011/09/ya-istibdat-ya-olum.html</a><p>2011-09-02T22:49:00.001+03:00</p><div>Eski dilde <strong>istiklal</strong> iyi bir şey değil: keyfi iktidarla, hukuksuzlukla, istibdadla birlikte anılan bir kavram. Kıymete binmesi 20. yüzyıl başları gibi görünüyor.<br /><br />Kelimenin esas anlamı yalnızlık. 16. yüzyılda Ahteri sözlüğü <em>infirad</em> (“yalınma, yalnız kalma”) demiş. Ondan 150 yıl sonra Meninski eşanlamlısını <em>yalınğızlık</em> diye vermiş, ama “absoluta authoritas, plenum dominium, plenipotentia” diye eklemiş. Yani mutlak ve koşulsuz iktidar, sınırsız güç. Bir sürü örnek saymış. <em>İstiklal-i külli</em> = her türlü sınırdan azade mutlak otorite. <em>İstiklal bulmak</em> = ipini koparmak. <em>Her biri tarik-ı istiklale salik oldı</em>, yani başlarına buyruk oldular, ama övülecek anlamda değil, derebeylikten, isyandan söz ediliyor. Bir de iyice şaşırtıcı örnek: “<em>Min ba’ad [bundan böyle] âli Osman istiklal bulup istibdad davasına iktidar bulmayalar.</em>” Bağlamı çözemedim, ama belli ki Osmanoğlunun iktidar azgınlığına karşı bir çare arayışı söz konusu.<br /><br />20. yüzyılda İbnülemin, istiklal sözcüğünü hala bu anlamda kullanır. Sultan Abdülaziz’i deviren cuntanın sadrazamı olan Rüşdi Paşa, yazara göre “<em>Sultan Muradın saltanatı hengâmında atabeki devlet, yahud diktatör mertebesine yükselerek istiklâl ve istibdade koyulmuş olan reviyet şiar, hud’akâr [kuşkucu ve hilebaz] bir adem</em>”dir. Atabeki devlet, Moğollar çağında fiili iktidarı ele geçirerek derebeyliğe soyunan vezirlerden kinaye. İstiklal ve istibdad ikizliğine dikkat.<br /><br />Bir üst güce hesap vermeyen iktidarın tehlikelerini gayet iyi algılamışlar belli ki. Avrupa Birliği hakkında ne düşünürlerdi bilmem, ama İbnülemin’in yazdığı tarihte <strong>İstiklal Marşı</strong> çoktan bestelenmişti, o sözcüğü masumane kullanmış olduğunu sanmam.</div><br></body></html>