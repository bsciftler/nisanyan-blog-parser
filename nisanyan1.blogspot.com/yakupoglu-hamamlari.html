<!DOCTYPE html><html lang="tr"><head><meta charset="UTF-8"><title>Document</title></head><body><h1>Yakupoğlu hamamları</h1><a href='http://nisanyan1.blogspot.com/2011/08/yakupoglu-hamamlar.html'>http://nisanyan1.blogspot.com/2011/08/yakupoglu-hamamlar.html</a><p>2011-08-14T22:55:00.003+03:00</p><strong>Jakuzzi</strong> adı verilen pompalı hamam Türk basınında galiba ilk kez Şubat 1987’de Turgut Özal’ın damadı Asım Ekren’in evine takılan görgüsüzlük numuneleri vesilesiyle söz konusu edilmiş. Sanırım ondan bir-iki yıl önce ithalat rejiminin açılması sayesinde memlekete girmiştir. Aslında cins isim değil marka. 1948’de Amerikalı pompa imalatçısı Jacuzzi biraderlerin icadıymış.<br /><br />Böyle şeyler beynimi kurcalıyor. Derhal baktım: Jacuzzi çoğul tabii, tekili <strong>Jacuzzo</strong>, Sicilya kökenli bir aile, 18. yüzyıldan beri kayıtları var. Jacuzzo Sicilya lehçesinde Jacopo özel adının sevimli haliymiş. Yakup’çuk yani. Yakup Avrupa dillerinde biraz bizim Mehmet gibi jenerik bir ad olduğundan, Memooğlu veya Memişoğlu diye tercüme edilebilir belki. “Memişoğlulu private teraslı süperlüks daireler”? Yok, olmuyor!<br /><br />Orijinal <strong>Yakup</strong>, biliyorsunuz herhalde, Tevrat’ta İshak’ın oğlu ve İbrahim’in torunu olarak geçen zat, İbranicesi <strong>Yaˁkob</strong> יעקב , geç dönem telaffuzda Yaˁkov. İkiz kardeşinden biraz sonra doğduğu için İbranicede “peşinden geldi” anlamına gelen bu adı vermişler. Buna rağmen babasının mirasına tek başına konması epey tartışma doğurduğundan olacak, Tevrat bu olayın üzerinde uzun uzun durur; tefsirciler Allahın hikmetinden sual olunamayacağının misali olarak yorumlarlar. Yunancaya doğal olarak <strong>Iakobos</strong> (Ιάκοβος Iakovos) diye çevirmişler. Latincesi <strong>Iacobus</strong> veya <strong>Iacomus</strong> olmuş. Geç Antik çağda sözcük başındaki /y/ sesi /j/’ye, sonra bazı lehçelerde /c/ye evrilince bu sefer Fransızca <strong>Jacques</strong> (/jak/), İtalyanca <strong>Iacopo</strong> veya <strong>Giacomo</strong> (/cakomo/), İngilizce <strong>James</strong> (eski telaffuzda uzun a ile /câmıs/) gibi evrik şekiller türemiş. İspanyolcası <strong>Iago</strong> (/yago/), <strong>Jaime</strong> (/hayme/), hatta Sant-iago’dan türeyen <strong>Diego</strong>. Ermenicesi Յակոբ yazılır, orijinalinde /yakob/ okunur, ama bizim Türkiye ağzında hafif /h/ ile <strong>Hagop</strong> olmuştur. Türkler illa ki Agop der.<br /><br />Ayın harfiyle yazılan<strong> ˁakab</strong> bütün Sami dillerinde (İbranice, Arapça, Süryanice, Asurca ve Habeşçe dahil) esasen topuk demek. Dolayısıyla bir şeyin ardı, peşi, izi. Bundan türetilen fiil de “bir şeyin ardından veya izinden gitmek”. Bir şeyin <strong>ˁakabinde</strong> olmak demek o şeyin peşinden gelmek. <strong>Taˁkib </strong>keza, peşinden veya izinden gitmek, <strong>müteˁakıb</strong> bu işi yapan. Ürdün’ün <strong>ˁAkabe</strong> limanı vardır, o da Kızıldeniz’in “topuğu” anlamında.<br></body></html>