<!DOCTYPE html><html lang="tr"><head><meta charset="UTF-8"><title>Document</title></head><body><h1>Yapımcının kılavuzu</h1><a href='http://nisanyan1.blogspot.com/2012/02/yapmcnn-klavuzu.html'>http://nisanyan1.blogspot.com/2012/02/yapmcnn-klavuzu.html</a><p>2012-02-20T22:30:00.000+02:00</p><br /><div class="MsoNormal">Sanat tarihçileri için biraz da işin ayrıntısına girelim.</div><div class="MsoNormal"><br /></div><div class="MsoNormal"><div class="separator" style="clear: both; text-align: center;"><a href="http://3.bp.blogspot.com/-I3pogUZ5GYg/T0P_GxsWLEI/AAAAAAAAAGE/cJie7CuH8ew/s1600/main+pic.jpg" imageanchor="1" style="margin-left: 1em; margin-right: 1em;"><img border="0" height="266" src="http://3.bp.blogspot.com/-I3pogUZ5GYg/T0P_GxsWLEI/AAAAAAAAAGE/cJie7CuH8ew/s400/main+pic.jpg" width="400" /></a></div>Tepe <i>akroter</i>ine 13 dilimli klasik bir palmet yaptık. Halis başladı, incesini Fatih tamamladı. Köşe akroterlerine sağ ön ayağını kaldırmış birer grifon düşünüyordum. Kabasını yanlış kestiğimiz için yapamadık. Onun yerine tepedeki palmetin yarısını iki yana simetrik olarak yerleştirdik.</div><div class="MsoNormal"><br /></div><div class="MsoNormal">Alınlığın üstüne iki katlı ve profilli <i>sima</i> güzel olurdu. Yanlış karar verdim, çünkü sabırsızlık ettim. Oysa bu işte sabır şart. Alınlık şimdi biraz zayıf duruyor. <i>Geison</i>un (üçgen alınlığın alt çerçevesinin yani) üstünü ince bir profille tamamlasak daha güzel duracaktı. </div><div class="MsoNormal"><br /></div><div class="MsoNormal"><i>Gorgoneion</i> kem gözden korur. Halk arasında Medusa diye bilinir, her tapınağın üstünde vardır. Zeus’un kalkanında da Medusa başı bulunur. Bizimkini Fatih yaptı. İtalyan Rönesansına ait güzel bir gravür buldum, onu model aldık. Sonra patates kabuğu ve sirkeden oluşan bir bulamaçla kararttık. Bence karartmak iyi olmadı. Takmaymış gibi durdu. Bıraksak iki-üç yüzyılda kendiliğinden kararırdı zaten.</div><div class="MsoNormal"><br /></div><div class="MsoNormal">Medusa’nın fonundaki spiral izleri canımı sıkmaya devam ediyor. Kâmil usta velonlayacaktı, iskelenin en üst katına çıkmaktan korktuğu için devamlı işi salladı. Sonunda yapılmadan kaldı. Ben de korkuyordum gerçi en üst kata çıkmaktan, insanın başı dönüyor. Aşağıdan anlaşılmaz diye kendimizi avuttuk, ama bal gibi anlaşılıyor işte.</div><div class="MsoNormal"><br /></div><div class="MsoNormal"><i>Dentil</i>ler nedense tüm örneklerde hep tek sayıda oluyor. 17 diye planlamıştım, son anda işçiliği azaltmak için 15’e düşürdük. Önden iki santim kadar tıraşlayıp <i>geison</i>un altında bir gölge hattı oluştursak nefis olacaktı. Böyle bırakınca dişler sanki aşırı vurgulu oldular. İki uçtaki bitimler de hayli amatörcedir.</div><div class="MsoNormal"><br /></div><div class="MsoNormal"><i>Arşitrav</i>ın <i>fascia</i>ları (sütun üstü hizasındaki üç tane yatay çizgi) güzel oldu. Gözümü korkutan bir işti. Fırat usta iki günde jilet gibi tertemiz çıkardı.</div><div class="MsoNormal"><br /></div><div class="MsoNormal">Soldaki <i>anta</i>nın başlığı nefis çıktı. Kâmil ustanın el işidir. Sağdaki maalesef çok çürük bir yere denk geldi, kırıldı. Yama yapmak zorunda kaldık. Tüm yapıttaki tek yapıştırma işi oradadır. Derin yatak açıp içeriden demirle bağladık.</div><div class="MsoNormal"><br /></div><div class="MsoNormal">Sola evrensel dil olan Yunancayı, sağa Ermeniceyi yazmayı doğru buldum. Soldaki kitabede <span style="background-attachment: initial; background-clip: initial; background-color: white; background-image: initial; background-origin: initial; font-family: Tahoma, sans-serif; font-size: 10pt; line-height: 115%;">ΣΗΒΑΝ ΕΠΟΙΗΣΕΝ ΜΝΕΜΟΝΕΥΣΑΤΕ, sağdakinde Շինեց Սէւան Նշանեան ի թվ ՌՆԿԲ յամի տն ՍԺԲ</span>yazıyor. Fatih usta Ermenicenin kavislerini vermekte epey zorlandı. Üç defa üstünden geçtik.</div><div class="MsoNormal"><br /></div><div class="MsoNormal">Sütun başlıklarını Kâmil’le Serdar yaptılar. Kaba kesimi yamuk yumuk ve fazla dar olduğundan tam istediğim boyutu tutturamadılar. <i>Ekhinus</i>ta normal olarak üç yumurta olması gerekirken ikiyle yetindik. Son gün benim zorumla <i>abakus</i>a (boynuzların üstündeki incecik kademeye) ince bir kavis verdik. Uzaktan anlaşılmıyor ama güzel oldu.</div><div class="MsoNormal"><br /></div><div class="MsoNormal">Sütun gövdeleri aylarca uğraştırdı. Sağdakinin alt kısmı feci yamuk kesildi; düzeltmenin imkânı yok. Gene de yukarıya doğru hafif bir <i>entasis</i> (daralma) verebildik. Soldakinin doğal çatlağı beni o kadar endişelendirmiyor. Kırılsa da bence güzel durur.</div><div class="MsoNormal"><br /></div><div class="MsoNormal">Sütun ayakları biraz gelişigüzel yapıldı. Haddinden büyük bir <i>plinth</i> üstüne oldukça oransız iki tane <i>torus</i> (dışbükey halka) yerleştirdik. Gereken oyma ucunu İzmir’den bir türlü getirtemediğimiz için aradaki <i>trokhilus</i>u (içbükey halkayı) doğru dürüst açamadık. Klasik Efes tarzı yapsaydık halbuki üç torus iki trokhilus işlememiz gerekirdi.</div><div class="MsoNormal"><br /></div><div class="MsoNormal">Antalara belki ince birer kaide yaparız diye alt kısmını kaba kesip bırakmalarını istemiştim. O iş de öyle kaldı. İki tarafta bayağı çirkin birer basamak, gözü yormaya devam ediyor.</div><div class="MsoNormal"><br /></div><div class="MsoNormal">Sol antanın sol yanağında kesilmeden kalan yeri hiç söylemiyorum bile.</div><div class="MsoNormal"><br /></div><div class="MsoNormal">*</div><div class="MsoNormal"><br /></div><div class="MsoNormal">İçeride daha epeyce yapacak iş var. Peyderpey olacak. Kâmil usta ayrılırken çok duygusallaştı, haftaya geri geliyorum dedi. Ama ben yoruldum. Para da bitti. Belki yaza bir hamle daha yaparız.</div><div class="MsoNormal"><br /></div><div class="MsoNormal">Yapılacak işler: Portikonun tavanı düzeltilecek, kaset doğrama yapılacak. Çok iş çıkarmazsa her kasetin ortasına birer çiçek de yaptırmayı düşünüyorum.</div><div class="MsoNormal"><br /></div><div class="MsoNormal">Kapı ve pencere detayları işlenecek. Kapının üstüne akanthus yaprağı yapılacak. İki pencerenin altına alçak kabartma birer grifon oyulacak.</div><div class="MsoNormal"><br /></div><div class="MsoNormal">Sol cepheye figüratif bir kabartma yaptırmayı düşünüyorum. Belki bir grup zırhlı Pers askerine karşı, bedenini arkaya doğru eğmiş, silahsız ve çıplak bir figür olabilir. Bıyık da yapar mıyım bilmem.</div><div class="MsoNormal"><br /></div><div class="MsoNormal"><i>Kella</i>yı daha oymadık. O kadar masrafa şimdilik girmek ister miyim, ondan da pek emin değilim.</div><div class="MsoNormal"><br /></div><div class="MsoNormal">&nbsp;*</div><div class="MsoNormal"><br /></div><div class="MsoNormal">Koruma Kurulundan arkeolog veya sanat tarihçisi arkadaşlar merak edip gelirse, onlara daha da ayrıntılı anlatırım memnuniyetle. Yeter ki alçakgönüllülükle ve dostlukla gelsinler. Devlet memuru olduklarını bir an için unutsunlar.</div><br></body></html>