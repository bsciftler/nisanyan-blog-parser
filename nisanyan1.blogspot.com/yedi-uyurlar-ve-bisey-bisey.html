<!DOCTYPE html><html lang="tr"><head><meta charset="UTF-8"><title>Document</title></head><body><h1>Yedi Uyurlar ve bişey bişey</h1><a href='http://nisanyan1.blogspot.com/2013/09/yedi-uyurlar-ve-bisey-bisey.html'>http://nisanyan1.blogspot.com/2013/09/yedi-uyurlar-ve-bisey-bisey.html</a><p>2013-09-08T00:00:00.002+03:00</p><div class="MsoNormal">Kuran’ın Kehf suresi 9. ayette Eshab-ı Kehf (yedi uyurlar) hikâyesini sunuş babında şöyle bir ifade geçiyor.<o:p></o:p></div><div class="MsoNormal"><br /></div><div dir="RTL" style="background-color: white; direction: rtl; text-align: left; unicode-bidi: embed;"><span lang="AR-SA" style="font-family: 'Simplified Arabic', serif;">أَمْ حَسِبْتَ أَنَّ أَصْحَابَ الْكَهْفِ وَالرَّقِيمِ كَانُوا مِنْ آيَاتِنَا عَجَبًا</span></div><div class="MsoNormal"><i>“Yoksa sen Eshab-ı kehf ve rakîmi bizim mucizelerimizden (delillerimizden) biri mi sandın?”<o:p></o:p></i></div><div class="MsoNormal"><br /></div><div class="MsoNormal">Buradaki <b>rakîm</b> <span dir="RTL" lang="AR-SA"><span style="font-family: Times, Times New Roman, serif;">رقيم</span></span><span dir="LTR"></span><span dir="LTR"></span> sözcüğü problem. Çünkü Arapçada böyle bir kelime yok. Olsa belki RQM kökünden “kitabe, yazıt” gibi bir anlamı olabilir, ama onu da buradaki bağlama oturtmak kolay değil.<o:p></o:p></div><div class="MsoNormal"><br /></div><div class="MsoNormal">Nitekim 1400 yıl boyunca, tefsir ve tevil ehli kıvranmışlar. Peygamberin amcaoğlu ve tefsir ilminin piri sayılan İbn Abbas, rakîm mağaranın bulunduğun dağın, ya da vadinin, ya da yedi gencin yaşadığı kentin, ya da oradaki binanın adıdır diyen rivayetleri aktarmış. İkrime’nin aktarımına göre İbn Abbas, “kitap veya kitabe midir, yoksa bir bina adı mıdır” diyerek şüphesini belirtmiş. Kamus adlı klasik sözlük, “eshab-ı kehf’in veya onların atalarının veya onların hikâyesinin veya öğretisinin yazılı olduğu kurşundan levhanın adıdır” dedikten sonra, altı veya yedi ayrı yoruma yer vermiş; “yedi uyurların köpeğinin adıdır” veya “üzerine kitabenin konduğu yüksekçe bir taş yığınının adıdır” görüşleri bunlara dahil. Tacül Arus sözlüğü kelimenin Arapça olmayıp Yunan dilinden alınma olduğunu bildiren bir rivayeti aktarmış.<o:p></o:p></div><div class="MsoNormal"><br /></div><div class="MsoNormal">Modern Türkçe Kuran mealleri genellikle kitabeden gitmiş. Dİyanet İşlerinin yeni çevirisi risk almaktan kaçınmış, rakim deyip bırakmış. Edip Yüksel elbette sayısal yorumu uygun bulmuş.<o:p></o:p></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US"><br /></span></b></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US">Elmalılı</span></b><span lang="EN-US">: Ashab-ı Kehf'i ve Rakim'i (isimlerinin yazılı bulunduğu taş kitabeyi)…<span style="background: #FF9900;"><o:p></o:p></span></span></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US">Diyanet eski</span></b><span lang="EN-US">: Mağara ve Kitap ehlini…<span style="background: #FF9900;"><o:p></o:p></span></span></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US">Diyanet yeni:</span></b><span lang="EN-US"> Ashab-ı Kehf ve Ashab-ı Rakîm’i …<o:p></o:p></span></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US">Ahmet Tekin</span></b><span lang="EN-US">: Eshâb-ı Kehf (mağara arkadaşları) ve Eshâb-ı Rakım’in (Rakımli, üzerlerine yazılı anıt dikilenlerin)…<span style="background: #FF9900;"><o:p></o:p></span></span></div><div class="MsoNormal" style="margin-bottom: 6.0pt; margin-left: 21.3pt; margin-right: 0cm; margin-top: 0cm;"><b><span lang="EN-US">Yaşan Nuri Öztürk</span></b><span lang="EN-US">: Ashab-ı Kehf'i, mağara ve kitabe yâranını…<b> <o:p></o:p></b></span></div><div class="MsoNormal" style="margin-left: 21.3pt;"><b><span lang="EN-US">Edip Yüksel:</span></b><span lang="EN-US"> Mağaradakilerin ve onlarla ilgili rakamların…<o:p></o:p></span></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Hikâye malum, Kuran’dan önce de biliniyor. <o:p></o:p></div><div class="MsoNormal"><br /></div><div class="MsoNormal">Olay Efes’te geçer (ama burada geçen Ephesos’un bizim Selçuk’taki meşhur Ephesos mu, yoksa Maraş Afşin’deki öteki Ephesos mu olduğuna dair rivayet muhtelif)<a href="http://www.blogger.com/blogger.g?blogID=1302467060357060984#_ftn1" name="_ftnref1" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[1]</span></span><!--[endif]--></span></a>. İmparator <b>Decius</b> zamanında (249-251) Hıristiyanlara yönelik zulümden kaçan yedi Hıristiyan genç bir mağaraya sığınır. Burada takdir-i ilahinin bir tecellisiyle yüzlerce yıl uyurlar. Uyanınca, aradan o kadar zaman geçtiğini bilmeden, aralarından birini erzak almaya şehre gönderirler. Çocuk Decius zamanının parasıyla ödeme yapınca olay anlaşılır. Yedi Uyurlar aziz ilan edilirler. Allahın hikmeti bir kez daha idrak edilir.<o:p></o:p></div><div class="MsoNormal"><br /></div><div class="MsoNormal">Eldeki en erken yazılı örnek, Süryani azizlerinden <b>Suruc’lu Mor Yakub</b>’un (Jacob of Sarug, 450-521) bir vaazında geçiyor.<a href="http://www.blogger.com/blogger.g?blogID=1302467060357060984#_ftn2" name="_ftnref2" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[2]</span></span><!--[endif]--></span></a> Aynı döneme ait başka Süryani kaynaklarında da varmış. Bazı versiyonlarda yedi değil sekiz uyurdan söz edilmiş. Batıda hikâye en erken <b>Tours’lu Aziz Gregorius</b>’un (Gregory of Tours, 538-594) <i>De Gloria Martyrum</i>’unda aktarılmış.<a href="http://www.blogger.com/blogger.g?blogID=1302467060357060984#_ftn3" name="_ftnref3" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[3]</span></span><!--[endif]--></span></a> Gregorius hikâyeyi bir Suriyeliden öğrendiğini belirtmiş. Avrupa ortaçağına ait “azizlerin yaşamı” derlemelerin birçoğunda “İmparator Decius Zamanında Yedi Aziz Uyurların Hikâyesi” mevcut.<o:p></o:p></div><div class="MsoNormal"><br /></div><div class="MsoNormal">Batılı kaynaklarda gençlerin adları Yunanca ve Latince karışık olmak üzere <span class="apple-converted-space"><b><span style="background-color: white; background-position: initial initial; background-repeat: initial initial;">Dionysius, Maximinianus, Malchus, Martinianus, Serapion, Constantinius</span></b></span><span class="apple-converted-space"><span style="background-color: white; background-position: initial initial; background-repeat: initial initial;"> olarak geçiyor. Bu isimler Süryanice kaynaktan alınmış diye okudum, ama Süryanice orijinal yazım şeklini tespit edemedim. Bu mühim halbuki. Orijinal adlar Yunanca dahi olsa, ilk metin eğer Süryanice ise isimlerin de “Süryanileşmiş” biçimleriyle kaydedilmiş olması gerekir.</span></span><o:p></o:p></div><div class="MsoNormal"><br /></div><div class="MsoNormal">Decius adının Süryanice yazımıyla “rakîm” sözcüğü arasındaki görsel benzerliğe sanırım ilk önce ünlü şarkiyatçılardan Josef Horovitz işaret etmiş.<a href="http://www.blogger.com/blogger.g?blogID=1302467060357060984#_ftn4" name="_ftnref4" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[4]</span></span><!--[endif]--></span></a> Horovitz’in “zayıf olasılık” diyerek geçiştirdiği tezi 1933’te Amerikalı Torrey daha ayrıntılı olarak değerlendirmiş.<a href="http://www.blogger.com/blogger.g?blogID=1302467060357060984#_ftn5" name="_ftnref5" title=""><span class="MsoFootnoteReference"><!--[if !supportFootnotes]--><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11.0pt; line-height: 115%; mso-ansi-language: TR; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[5]</span></span><!--[endif]--></span></a><o:p></o:p></div><div class="MsoNormal"><br /></div><div class="MsoNormal">Süryani yazısında Decius (Deqyus) ve rakîm şöyle yazılıyor:<o:p></o:p></div><div align="center" class="MsoNormal" style="margin-bottom: .0001pt; margin-bottom: 0cm; text-align: center;"><span dir="RTL" lang="SYR" style="font-family: &quot;Estrangelo Edessa&quot;; font-size: 20.0pt; line-height: 115%; mso-ansi-language: TR; mso-bidi-language: SYR;">ܖܩܝܤ</span><span dir="LTR"></span><span dir="LTR"></span>&nbsp; dqys<o:p></o:p></div><div align="center" class="MsoNormal" style="text-align: center;"><span dir="RTL" lang="SYR" style="font-family: &quot;Estrangelo Edessa&quot;; font-size: 20.0pt; line-height: 115%; mso-ansi-language: TR; mso-bidi-language: SYR;">ܪܩܝܡ</span><span dir="LTR"></span><span lang="SYR"><span dir="LTR"></span> </span>&nbsp;rqym<o:p></o:p></div><div class="MsoNormal">R üstündeki nokta, birbirine çok benzeyen d ve r harflerini ayırmak için modern Süryanicede icat edilmiş bir işaret. 6. yüzyılda henüz nokta yok. <o:p></o:p></div><div class="MsoNormal"><br /></div><div class="MsoNormal">Aynı alfabenin Yahudilerce (ve muhtemelen o dönemde Araplarca) kullanılan biçiminde benzerlik daha belirgin.<o:p></o:p></div><div align="center" class="MsoNormal" style="margin-bottom: .0001pt; margin-bottom: 0cm; text-align: center;"><span dir="RTL" lang="HE" style="font-family: &quot;Times New Roman&quot;,&quot;serif&quot;; font-size: 16.0pt; line-height: 115%; mso-ansi-language: TR; mso-bidi-language: HE; mso-fareast-font-family: &quot;Arial Unicode MS&quot;;">דקיס</span><span dir="LTR"></span><span lang="HE"><span dir="LTR"></span> </span>&nbsp;&nbsp;&nbsp;dqys<o:p></o:p></div><div align="center" class="MsoNormal" style="text-align: center;"><span dir="RTL" lang="HE" style="font-family: &quot;Times New Roman&quot;,&quot;serif&quot;; font-size: 16.0pt; line-height: 115%; mso-ansi-language: TR; mso-bidi-language: HE; mso-fareast-font-family: &quot;Arial Unicode MS&quot;;">רקים</span><span dir="LTR"></span><span lang="HE"><span dir="LTR"></span> </span>&nbsp;&nbsp;&nbsp;rqym<o:p></o:p></div><div class="MsoNormal"><br /></div><div class="MsoNormal">Yok hayır, Kuran yazarı kimse, Allah veya Cebrail veya Muhammed “Süryanice metni yanlış okumuş” gibi bir sonuca varmıyoruz hemen. Ama Süryaniceyi yarım yamalak okuyan, veya bozuk ya da silik bir elyazması üzerinden bilgilenen birinin, Kuran yazarına yanlış bilgiyi sözlü olarak aktarmaması için bir sebep yok ki?<o:p></o:p></div><div class="MsoNormal"><br /></div><div class="MsoNormal">*<o:p></o:p></div><div class="MsoNormal">Muteber sayılan İslami kaynaklarda yedi gencin adları <em><b><span lang="EN-US" style="background-color: white; font-style: normal;"><span style="font-family: Times, Times New Roman, serif;">Yemliha</span></span></b></em><b><span lang="EN-US" style="background-color: white; background-position: initial initial; background-repeat: initial initial;"><span style="font-family: Times, Times New Roman, serif;">,<span class="apple-converted-space">&nbsp;</span><em><span style="font-style: normal;">Mekselina</span></em>, </span>Mislina, Mernuş, Debernuş, Şazenuş, Kefeştatayyuş</span></b><span class="apple-converted-space"><span lang="EN-US" style="background-color: white; background-position: initial initial; background-repeat: initial initial;">&nbsp;</span>diye anılıyor. Bu biçimlerin nihai kaynağını araştıramadım; dolayısıyla bozulmanın hangi aşamada gerçekleştiğini bilemeyeceğim. <o:p></o:p></span></div><div class="MsoNormal"><span class="apple-converted-space"><br /></span></div><div class="MsoNormal"><span class="apple-converted-space"><span lang="EN-US" style="background-color: white; background-position: initial initial; background-repeat: initial initial;">Lakin, Arapça el yazısında birbiriyle kolayca karışan f yerine n koyup iki tane daha n ekleyince Kefeştetayyuş </span></span><span class="apple-converted-space"><span dir="RTL" lang="AR-SA" style="background-color: white; background-position: initial initial; background-repeat: initial initial; font-family: 'Times New Roman', serif; font-size: 12pt; line-height: 115%;">قفشططيوش&nbsp;</span></span><span dir="LTR"></span><span class="apple-converted-space"><span lang="AR-SA" style="background-color: white; background-position: initial initial; background-repeat: initial initial;"><span dir="LTR"></span> </span></span><span class="apple-converted-space"><span lang="EN-US" style="background-color: white; background-position: initial initial; background-repeat: initial initial;">o kadar kolay Konştantiniyyuş </span></span><span class="apple-converted-space"><span dir="RTL" lang="AR-SA" style="background-color: white; background-position: initial initial; background-repeat: initial initial; font-family: 'Times New Roman', serif; font-size: 12pt; line-height: 115%;">قنشطنطنيوش&nbsp;</span></span><span dir="LTR"></span><span class="apple-converted-space"><span lang="AR-SA" style="background-color: white; background-position: initial initial; background-repeat: initial initial;"><span dir="LTR"></span> </span></span><span class="apple-converted-space"><span lang="EN-US" style="background-color: white; background-position: initial initial; background-repeat: initial initial;">oluyor ki, hayret etmemek mümkün değil. Serabiyus ile Sazenuş’un farkı da öyle, topu topu iki nokta.<o:p></o:p></span></span></div><br /><div><!--[if !supportFootnotes]-->*********<br />10 Eylül ilave:<br /><br />Bizans Ortaçağının en ünlü azizler derlemesi olan Symeon Metaphrastes'in “Azizlerin Hayatı”nda (11. yy başı) Uyurların adı biraz farklı zikredilmiş: Maksimiliyanos, Iamblichos, Martinos, Yoannes, Dionysos, Eksakostodianós ve Antoninos.<span class="MsoFootnoteReference"><span class="MsoFootnoteReference"><span style="font-family: &quot;Calibri&quot;,&quot;sans-serif&quot;; font-size: 11pt; line-height: 17px;"><a href="http://www.blogger.com/blogger.g?blogID=1302467060357060984#_ftn6" name="_ftnref6" title="">[6]</a></span></span></span>&nbsp;&nbsp;Benim yukarıda aktardığım liste, Tours’lu Gregorius’un Süryani kaynaklarına atfen aktardığı liste imiş.<br /><br />Iamblichos ilgimi çekti. Besbelli bizdeki Yemliha’nın orijinali olacak. Neo-platonik felsefenin kurucularından biri sayılan bir tane meşhur Chalkis’li Iamblichos vardır, sene MS 240 küsur ila 320 küsur. Yunanca yazmasına rağmen meğer Süryani imiş, Halep yakınındaki Khalkis = Kınnesrin kentinde doğmuş. Adı da tabii ki Süryanice MLK kökünden yamlika veya yamlixa ܝܡܠܟܐ &nbsp;“hükmeder, egemen” anlamında. Uyuyan Yemliha tabii ayrı kişi, ama belli ki geç antik devirde Süryanilerde kullanılan bir isimmiş.<br /><div><br /></div><br /><br /><hr align="left" size="1" width="33%" /><!--[endif]-->  <br /><div id="ftn1"><div class="MsoFootnoteText"><a href="http://www.blogger.com/blogger.g?blogID=1302467060357060984#_ftnref1" name="_ftn1" title=""><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;">[1]</span></span><!--[endif]--></span></span></a><span lang="EN-US"> </span>Her iki kentte, İslamöncesi dönemden beri “yedi uyurlar” adıyla hürmet gören mağaralar vardır. Yunanca Ephesos adı akkuzatif biçiminden Türkçeleştiğinde, doğal ses evrimiyle Efson, Efşon veya Afşun halini alır. Kasabaya adını verdiği rivayet edilen “Selçuklu komutanı Afşin”in gerçek bir kişi mi, yoksa toponimik bir lakap mı olduğu araştırılmaya değer konudur. <o:p></o:p></div></div><div id="ftn2"><div class="MsoFootnoteText"><span class="MsoFootnoteReference"><span lang="EN-US"><span class="MsoFootnoteReference"><br /></span></span></span></div><div class="MsoFootnoteText"><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;"><a href="http://www.blogger.com/blogger.g?blogID=1302467060357060984#_ftnref2" name="_ftn2" title="">[2]</a></span></span><a href="http://www.blogger.com/blogger.g?blogID=1302467060357060984#_ftnref2" name="_ftn2" title=""><!--[endif]--></a></span></span><span lang="EN-US"> </span>İnternette Süryanice orijinali var (Land, <i>Anecdota Syriaca</i>, Leiden 1862, III.87-99), ama okumaya teşebbüs etmedim. Bilgi için Ortiz, <i>Patrologia Syriaca</i>, Roma 1958, s. 189. Urfa’nın Suruc ilçesinin Süryanice adı olan Serug Miladi birinci yüzyıldan beri kaydedilmiştir.<o:p></o:p></div></div><div id="ftn3"><div class="MsoFootnoteText"><span class="MsoFootnoteReference"><span lang="EN-US"><span class="MsoFootnoteReference"><br /></span></span></span></div><div class="MsoFootnoteText"><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;"><a href="http://www.blogger.com/blogger.g?blogID=1302467060357060984#_ftnref3" name="_ftn3" title="">[3]</a></span></span><a href="http://www.blogger.com/blogger.g?blogID=1302467060357060984#_ftnref3" name="_ftn3" title=""><!--[endif]--></a></span></span><span lang="EN-US"> <a href="http://books.google.com.tr/books?id=qOM7AAAAcAAJ">http://books.google.com.tr/books?id=qOM7AAAAcAAJ</a></span><o:p></o:p></div></div><div id="ftn4"><div class="MsoFootnoteText"><span class="MsoFootnoteReference"><span lang="EN-US"><span class="MsoFootnoteReference"><br /></span></span></span></div><div class="MsoFootnoteText"><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;"><a href="http://www.blogger.com/blogger.g?blogID=1302467060357060984#_ftnref4" name="_ftn4" title="">[4]</a></span></span><a href="http://www.blogger.com/blogger.g?blogID=1302467060357060984#_ftnref4" name="_ftn4" title=""><!--[endif]--></a></span></span><span lang="EN-US"> Horovitz, Koranische Untersuchungen (1926) s. 95.</span><o:p></o:p></div></div><div id="ftn5"><div class="MsoFootnoteText"><span class="MsoFootnoteReference"><span lang="EN-US"><span class="MsoFootnoteReference"><br /></span></span></span></div><div class="MsoFootnoteText"><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;"><a href="http://www.blogger.com/blogger.g?blogID=1302467060357060984#_ftnref5" name="_ftn5" title="">[5]</a></span></span><a href="http://www.blogger.com/blogger.g?blogID=1302467060357060984#_ftnref5" name="_ftn5" title=""><!--[endif]--></a></span></span><span lang="EN-US"> </span>Torrey, The Jewish Foundations of Islam (1933), <span lang="EN-US"><a href="http://www.truthnet.org/islam/Jewish/">http://www.truthnet.org/islam/Jewish/</a>.</span><o:p></o:p><br /><span lang="EN-US"><br /></span> <span lang="EN-US"></span><br /><div class="MsoFootnoteText"><span class="MsoFootnoteReference"><span lang="EN-US"><!--[if !supportFootnotes]--><span class="MsoFootnoteReference"><span lang="EN-US" style="font-family: &quot;Calibri&quot;,&quot;sans-serif&quot;; font-size: 10.0pt; line-height: 115%; mso-ansi-language: EN-US; mso-ascii-theme-font: minor-latin; mso-bidi-font-family: &quot;Times New Roman&quot;; mso-bidi-language: AR-SA; mso-bidi-theme-font: minor-bidi; mso-fareast-font-family: Calibri; mso-fareast-language: EN-US; mso-fareast-theme-font: minor-latin; mso-hansi-theme-font: minor-latin;"><a href="http://www.blogger.com/blogger.g?blogID=1302467060357060984#_ftnref5" name="_ftn6" title="">[6]</a></span></span><a href="http://www.blogger.com/blogger.g?blogID=1302467060357060984#_ftnref5" name="_ftn5" title=""><!--[endif]--></a></span></span><span lang="EN-US"> </span>Bkz. Migne ed., Symeon Metaphrastes Vita Sanctorum Mensis Julius sf. 429-430, <span lang="EN-US"><a href="http://www.documentacatholicaomnia.eu/04z/z_0950-1050__Symeon_Metaphrastes__Vita_Sanctorum_Mensis_07_Julius_(MPG_115_0309_0498)__GM.pdf.html">http://www.documentacatholicaomnia.eu/04z/z_0950-1050__Symeon_Metaphrastes__Vita_Sanctorum_Mensis_07_Julius_(MPG_115_0309_0498)__GM.pdf.html</a> .</span><o:p></o:p></div></div></div></div><br></body></html>