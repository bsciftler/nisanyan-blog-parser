<!DOCTYPE html><html lang="tr"><head><meta charset="UTF-8"><title>Document</title></head><body><h1>Yumurtayı koydum oje kabına</h1><a href='http://nisanyan1.blogspot.com/2013/12/yumurtay-koydum-oje-kabna.html'>http://nisanyan1.blogspot.com/2013/12/yumurtay-koydum-oje-kabna.html</a><p>2013-12-07T15:17:00.000+02:00</p><div class="MsoNormal">Geçen gün bizim bahçıvan Mustafa viyollere fidan mı ne ekmiş, birden uyandım ki Nişanyan Sözlük’te viyol yok. Atlamışız. Oysa çok yeni bir kelime de değil. Bak Milliyet arşivine, 1964’ten itibaren bir sürü metin örneği var. “Tavuk çiftlikleri için Hollanda’dan ithal viyollerimiz gelmiştir” vs. <o:p></o:p></div><div class="MsoNormal"><br /></div><div class="MsoNormal">TDK sözlüğü 2009’da eklemiş. Fransızca <b>vieille</b>’den gelir demiş, ki alakası yok, “yaşlı kadın” demektir, ne iş? “Satış sırasında yumurtayı korumaya yarayan, atık malzemeden yapılmış özel kap” diye tanım vermişler. Bu da sakil: Bir kere yalnız yumurta değil, kivi viyolü var, şeftali viyolü var, fide ve çiçek viyolü var. Atık malzemeden yapıldığı da doğru değil, plastik olanı var, poliüretan köpük olanı var.<o:p></o:p></div><div class="MsoNormal"><br /></div><div class="MsoNormal">Kaynağını çıkartamadım. Mantıken İngilizce olması lazım, ama yok öyle bir şey. <b>Viol</b>? Bir eski zaman çalgısı. <b>Vial</b>? I-ıh, küçük cam şişe. Parfüm şişesi olur, yumurta kartonu olmaz. İşe bak sen, İngilizcede viyol anlamına gelen bir kelime bile yokmuş. <i>Egg package, egg carton</i> diyorlar, bin türlü çeşidini çıkarmışlar, ama özel bir ad bulamamışlar.<o:p></o:p></div><div class="MsoNormal"><br /></div><div class="MsoNormal">Fransızca? <b>Viole</b> eski zaman çalgısı, <b>viol</b> tecavüz, olmaz. Dün biraz uğraştım, bulamadım. “Bilmiyorum” diye sözlüğe not yazdım. Bugün twitter’dan paylaştım. On dakikada on tane palavradan sonra, onbirincisinde yakaladık. Fransızca <b>alvéole</b>, aha! Esasen “arı peteğinin her bir hücresi”, ikincil olarak “çene kemiğindeki diş yuvası”, üçüncü olarak, tıpta “kemik başının girdiği eklem yuvası”. Evet mantıklı. Fransızlar yumurta kartonuna alvéole der miymiş? Buyurun, öyle denirmiş, bilmezdim. <span lang="EN-US"><a href="http://www.farmline.fr/fr/alveole-plastique-30-oeufs,6,800.html">http://www.farmline.fr/fr/alveole-plastique-30-oeufs,6,800.html</a></span></div><div class="MsoNormal"><br /></div><div class="MsoNormal"><span lang="EN-US">Türkçesinin <i>alviyol</i> olması lazım normal olarak. İlk hece nasıl düşmüş? Sanırım ithalatçı firmanın halt etmesidir. Marjinal bir kelime olduğundan öylece yerleşmiş. Yaygın kelime olsa mutlaka biri çıkar, ukalalık eder, Fransızcadan düzeltirdi. </span></div><div class="MsoNormal"><span lang="EN-US"><br /></span></div><div class="MsoNormal">Fransızca sözcük Latinceden gelme, <b>alveolus</b> “petek gözü”. <b>Alveus</b> (kapçık, hokka) kelimesinden +ul- küçültme ekiyle yapılmış türev, “minimini kapçık, hokkacık” manasına.<o:p></o:p></div><div class="MsoNormal"><br /></div><div class="MsoNormal">Orada da bir incelik var, onu da şey edeyim. Latince sözcüklerin bir kısmı bugünkü Fransızcaya halk ağzından gelmiştir, bir kısmı ise sonradan yüksek kültür dili vasıtasıyla. Alveolus &gt; alvéole bunlardan ikincisine örnek, ukala bir kelime. Normal halk ağzında alveus’un le’si, tıpkı Mardin-Urfa ağzındaki gibi /w/ olur. Ona bitişen v önce /ğ/, sonra /g/, sonra /j/ sesine evrilmiş. Hokkanın Fransızcası <b>auge</b>, /ôj/ okunur. Hokkaya konan nesneye <b>augée</b> denir, Latince <b>alveatus</b> eşdeğeridir. Her türlü güzellik müstahzaratına böyle denmiş, daha sonra da kapsama alanı tırnak cilasına daralmış. Bildiğimiz <b>oje</b>.<br /><br /><i><u>8 Aralık ilave</u></i><br /><i><u><br /></u></i><br /><div class="MsoNormal">“Alveus &gt; oje dönüşümünü anlayamadık, yeme bizi” diyenler için ufak bir not.<o:p></o:p></div><div class="MsoNormal"><br /></div><div class="MsoNormal">Latince <b>alveus</b>, telaffuzu /alweus/. Daha erken imparatorluk devrinde, 1. yahut 2. yy’da, Latincenin zengin çekim takıları sisteminin halk ağzında haşat edildiği malum. Kâtipler alveus yazmış ama halk *<b>alwe</b> demiş. Bu pan-Roman, yani İtalya’da da aynı, Kartaca’da ve Ren boyunda da aynı.<o:p></o:p></div><div class="MsoNormal"><br /></div><div class="MsoNormal">Kuzey Galya ağzında, Mwardin ağzı gibi, le kalınlaşıp u’ya kaymış. Le tüm dillerde problemli bir sestir. Dilini yayarak söylesen efemine sayılır. Ortasını kalınlaştırıp söyleyince de /u/ veya /ı/ rengi alır. Mesela dilini kasıp “balta” de. /Bawta/ duydun mu? Aynı şekilde, *<b>aw’we</b>. Oldukça erken tarih, belki 4. yy’dan önce.<o:p></o:p></div><div class="MsoNormal"><br /></div><div class="MsoNormal">Çift w problem. İkisinin ayrı sesler olduğunu bir şekilde belirtmen lazım, yoksa ne dediğin anlaşılmaz. Aynı kelime içinde iki eşdeğer sesin ayrı renklendirilmesine dissimilasyon deniyor, yani ayrıklaştırma. Sonuç *<b>awğe</b>. Türkçe kovmak ve koğmak gibi, neredeyse aynı ses, ama tam değil.<o:p></o:p></div><div class="MsoNormal"><br /></div><div class="MsoNormal">Çeşitli kaynaklardan gelen /w/ sesinin önce /ğ/ ve hemen ardından /g/ye dönüşmesi Fransızcada 11. yy’dan önce gerçekleşmiş görünüyor. Mesela Germence wa(h)ren &gt; Fr garer, Germence winjan &gt; Fr gagner, Normanca warrant Fransızca garant. Sözcüğün yazımı 14. yüzyıldan itibaren <b>auge</b> diye oturmuş, o zamandan beri değişmemiş.<o:p></o:p></div><div class="MsoNormal"><br /></div><div class="MsoNormal">İnce sesliye bitişen /g/nin çatlayıp önce /c/ ve hemen ardından /j/ halini alması geç ortaçağ, belki 15. yy. /au/ çiftseslisi ise 18. yy’da /ô/ diye söylenmeye başlamış. Kelime hala <i>auge</i> yazılıyor, ama aşağı yukarı 15. Louis zamanından beri söylenişi <b>ôj</b>. Bu hokka. Hokkanın içindeki nesne augée, yani <b>ôje</b>.<o:p></o:p></div><i><u><br /></u></i><o:p></o:p></div><br></body></html>