<!DOCTYPE html><html lang="tr"><head><meta charset="UTF-8"><title>Document</title></head><body><h1>Zapata konusuna devam: Bizden hayalet kaçmaz</h1><a href='http://nisanyan1.blogspot.com/2013/04/zapata-konusuna-devam-bizden-hayalet.html'>http://nisanyan1.blogspot.com/2013/04/zapata-konusuna-devam-bizden-hayalet.html</a><p>2013-04-27T19:19:00.000+03:00</p><br /><div class="MsoNormal">Allah internetten razı olsun. Geçen günkü zapato/çabata mevzuu üzerine on düzine mektup geldi, çoğu hiç tanımadığım insanlardan. Beş-altı tanesi ciddi bilgilendirici idi. Öğrendim, aydınlandım; meseleyi çözdüm sanırım.<o:p></o:p></div><div class="MsoNormal"><br /></div><div class="MsoNormal"><a href="http://2.bp.blogspot.com/-ey-lOc7e81g/UXv6vQcJNdI/AAAAAAAAANM/Mfz8iOGmu6c/s1600/chabata2.jpg" imageanchor="1" style="clear: left; float: left; margin-bottom: 1em; margin-right: 1em;"><img border="0" height="200" src="http://2.bp.blogspot.com/-ey-lOc7e81g/UXv6vQcJNdI/AAAAAAAAANM/Mfz8iOGmu6c/s200/chabata2.jpg" width="122" /></a>1. <b>Çabata</b> “hasır örgü ayakkabı” Kıpçak Türkçesine mahsus bir sözcük. Halen Kazan Tatarcasında kullanılıyor, yerel kültürün tanınmış bir unsuru. Buyur makale, “Çabataya medhiye ve mersiye”, uğraşırsan az çok anlaşılıyor. <span lang="EN-US"><a href="http://luiza-m.narod.ru/smi/tarih/12-chabata.htm">http://luiza-m.narod.ru/smi/tarih/12-chabata.htm</a>&nbsp;[Kıpçakça: bugünkü Kazan ve Kırım Tatarcasının, Karaçay ve Balkarcanın atası olan Türk dili.]</span></div><div class="MsoNormal"><br /></div><div class="MsoNormal"><span lang="EN-US">2. Muhtemelen Eski Türkçe <b>çapmak</b> fiilinden türev. Bu fiil, çeşitli diğer anlamlarının yanısıra “kabaca dikmek, yamamak” anlamını taşıyor.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">3. Türkiye Türkçesinde <b>çapıt</b> veya <b>çaput</b>, esasen “kabaca dikilmiş herhangi şey, yamalı bohça”. Halk ağızlarında “bezden veya hasırdan yapma ayakkabı” anlamı halen mevcut.</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">4. Tatarca sözcük Rusçaya <b>чёбот</b> veya <b>чобот</b>(çobot) şeklinde geçmiş. En eski yazılı kayıt 1486'ya ait.<span style="background: whitesmoke;"><o:p></o:p></span></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">5. Arapça <b>sabata</b> veya <b>sabbata</b>, doğru yazımı muhtemelen </span><span dir="RTL" lang="AR-SA" style="font-family: 'Times New Roman', serif;">صباطة</span><span dir="LTR"></span><span dir="LTR"></span>, <span lang="EN-US">“bezden yapma çarık, arkası açık pabuç”. Klasik devir sözlüklerinde (Kamus, Lane, Ahteri) yok. Ama Dozy’nin Supplement’ında var. Demek ki sonradan çıkma bir kelime. Arapçada /ç/ sesi yoktur; yabancı dilden alıntılarda daima sad (kalın s, </span><span dir="RTL" lang="AR-SA" style="font-family: 'Times New Roman', serif;">ص</span><span dir="LTR"></span><span lang="AR-SA"><span dir="LTR"></span> </span><span lang="EN-US">) yazılır. Arapçada /p/ sesi de yoktur; alıntılarda genellikle b veya şeddeli bb yazılır. Direkt Kıpçakçadan alıntı olmalı. Kıpçak Türkleri Memluk Saltanatı zamanında, yani 13. yy’dan itibaren Mısır ve Suriye’ye hakim olmuşlardı. Memluklar zamanında Mısır'da Araplara Kıpçakça öğretmek için yazılmış dört beş tane kitap var elimizde. O devirde Arapçaya geçmiş olmalı.<span style="background: whitesmoke;"><o:p></o:p></span></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">6. İspanyolca <b>zapato</b> ve İtalyanca <b>ciabatta</b> “önü kapalı arkası açık pabuç,” her iki dilde 1200’lerde zuhur etmiş. Arapçadan alıntı oldukları kesin. 1300’ler geçtir, ama 1200’lerin başı Avrupa kültüründe Arap modalarının en etkili olduğu dönem. [Eski İspanyolcada z harfi Arapça sad karşılığıdır, fıslamalı bir /s/ gibi söylenir. Modern İspanya İspanyolcasında /th/ halini alır, ama Latin Amerika lehçelerinde /s/ okunur.]</span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">7. Fransızca <b>savate</b> “arkasız pabuç, çarık” keza 1220’lerde belirmiş. Arapçadan direkt veya İspanyolca vasıtasıyla alınmış olmalı.<span style="background: whitesmoke;"><o:p></o:p></span></span></div><div class="MsoNormal"><span lang="EN-US"><br /></span></div><div class="MsoNormal"><span lang="EN-US">8. Fransızca <b>sabot</b> “arkası açık tahta pabuç”, güneybatı Fransa lehçelerine özgü bir sözcük. İspanyolcadan alınmış olması kuvvetle muhtemel. Şehirli Fransızcasında “hırbo, köylü, taşralı” konseptinin bir tür simgesi sayılmış. “<i>Je suis venu à Paris en sabots, et je ne l'ai pas oublié</i><span class="apple-converted-space">.”<span style="background: whitesmoke;"><o:p></o:p></span></span></span></div><div class="MsoNormal"><span lang="EN-US"><span class="apple-converted-space"><br /></span></span></div><div class="MsoNormal">9. Fransızca <b>sabotage</b> “sanayide kasıtlı olarak işi aksatma” tabiri ilk kez 1910’da Fransız demiryolu işçilerinin işi aksatma eylemi sırasında duyulmuş. Birçok kaynakta “demiryolu makaslarına sabo atıp bozdukları için” diyor, ama bu muhtemelen sonradan uydurulmuş bir açıklama. Daha güçlü olasılıkla “salağa yatma, köylülük yapma” gibi bir argo anlamdan türemişe benziyor. Bizde <b>sabotaj </b>en erken Mehmed Bahaeddin Bey’in 1924 tarihli Yeni Türkçe Lugat’inde geçiyor.&nbsp;<o:p></o:p></div><br></body></html>